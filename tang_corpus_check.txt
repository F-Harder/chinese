序劇談錄
唐康軿
據學津討原本
劇談錄目錄
卷上
宣宗夜召翰林學士
劉平見安祿山魑魅
王鮪活崔相公歌妓
御史灘
渾令公李西平爇朱泚雲梯
潘將軍失珠
李鄴侯救竇庭芝
續坤蹶馬
龍待詔相笏
孟才人善歌
袁相雪換金縣令
郭鄩見窮鬼
裴晉公天津橋遇老人
狄惟謙請雨
王侍中題詩
道流相夏侯譙公
華山龍移湫
田膨郎偷玉枕
洛中大水
李朱崖知白令公
卷下
劉相國宅
李相國宅
慈恩寺牡丹
管萬敵遇壯士
張季宏逢惡新婦
玉蘂院真人降
宰相布施
崔道樞食井魚
洛中豪士
鳳翔府舉兵討賊
老君廟畫
白傅乘舟
嚴史君遇終南山隱者
韋顓梟鳴
命相日雨雹
李生見神物遺酒
說方士
廣謫仙怨詞
含元殿
曲江
真身
元相國謁李賀
劇談錄目錄終
宣宗夜召翰林學士
宣宗皇帝聖政欽明光宅天下常欲刑清俗富有宵衣旰食之懷仄席竚賢每如不及令狐相國自吳興郡守授司勳郎中未居內署初與學士候對便以為有宰輔之才一夕於禁林寓直忽有中使來召行百餘步至于便殿遣內人秉燭候之引於御榻之前上自宣令坐問卿來從江表見彼中氓庶安否廉察郡守字人求瘼之道如何朕常思四海之大九州島之廣雖明君不能自理常須良弼賢佐邇來竊窺朝廷皆未睹其忠赤相國降階俯伏曰聖意如此微臣便合得罪上曰卿纔為翰林學士所職者朕之絲綸向來之言本不相及旣而復宣令坐俾御以玉杯斟酒賜之有小案置於御床案上有書兩卷指謂相國曰朕聽政之暇未嘗不披尋史籍此讀者先朝所述金鏡一卷則尚書大禹謨復問卿曾讀金鏡否對曰文皇帝所著之書有理國理身之要披閱誦諷不離於口上曰卿試舉其要相國跪於御前抗聲而誦至亂未嘗不任不肖理未嘗不任忠賢任忠賢則享天下之福任不肖則受天下之禍上止之曰朕每讀至此未嘗不三復後已書又云任賢勿貳去邪勿疑是則欲致升平當用此言為首相公拚舞而稱曰先臣父每言金鏡垂裕可為萬古格言自非聰明文思無以探其壼奧況堯舜禹湯之道在典謨訓誥之間陛下不以黃屋為尊每觀之於夙夜將欲擇賢舉善使庶績咸熙如此則功冠百王事超三五矣上曰曩者仰卿材器今日睹卿詞學臨軒竚立久之謂中使曰持燭送學士歸院及還禁林夜漏將半咸以近臣恩澤殆無其比繇是注意益深居歲餘遂為宰相自郡守至於台鉉首尾纔經二載嘗自郊壇回渭南尉趙嘏上詩云鶚在卿云冰在壺代天材業奉籲謨榮同伊陟傳朱戶秀比王商入畫圖昨夜星辰回劍履前年風月滿江湖不知機務時多暇猶許詩家屬和無
議曰凡懷才抱器有時而通非得苟容雖遇不顯向使明主有任賢之意近臣無專對之能徒彰妄進之譏方病退慚之說殊恩厚渥豈及於身是以君子勵志飭躬以遭逢之運良有旨哉
劉平見安祿山魑魅
咸通中有五經博士盧斝得神仙保養之道自言生於隋代宿德朝士皆云見於童幼奕世奉言之不窮年壽云安史之亂隱於終南山中其後或出或處先是令狐相公諭以柱下漆園之事稍從宦於京師常話與處士劉平執友修道平天寳中居於齊魯間尤善吐納之術能夜中視物不假燈燭安祿山在范陽厚幣致於門下平見祿山左右常有鬼物數十殊形詭狀持爐執蓋以為導從平心異之謂祿山必為人傑及祿山朝覲與平俱至輦下行至華陰縣值葉天師投龍於西嶽平見二青衣童子承虛而至所衛祿山魑魅皆棄爐投蓋狼狽而行平因知祿山為邪物所輔必不以正道克終及祿山卻歸范陽遂逃入華山而隱
王鮪活崔相公歌妓
鳳翔少尹王鮪侍郎凝之叔也年十四五與兒童戲於果園竹林下見二枯首為糞壤所沒乃令小僕擇淨地瘞之祭以酒饌其後數夕陰晦忽聞窗外窸窣有聲良久問之云某等受郎君深恩免在蕪穢未知所酬耶願以驅策邇來凡有吉凶先兆肹蠁必來潛報如此數年遂與靈物通徹崔相國珙為度支使雅知於鮪一夕留飲家釀酒酣稍歡云有小妓善歌得於親友因令左右召之良久不至相國俄而自歸內見理妝纔罷忽病心痛請飲湯而出相國怪而問之云適見一人著短後緋袍控馬而去語未畢家僕遽報中惡救之不及矣相國悲惋不已鮪密言有一事或可救之然須得白牛頭及酒一斛因召左右試令求覓有度支所由幹事者徑詣東市肉行以善價取之將牛頭而至鮪令扶策歌者置於淨室榻前以土盆盛酒橫板用安牛頭設席焚香密封其戶且戒曰專伺之曉鼓一動聞牛吼當急開戶可以活矣鮪旣去久而無聲禁鼓忽鳴果聞牛吼開戶視之歌者微喘盆中斛酒悉乾牛目怒出於外數日之後方述前事云其夕治妝旣畢有人促召出門乘馬而行約數里見有室宇華麗其間列筵張樂四座皆朱紫少年見歌者至大喜致於女妓中歡笑方洽忽聞人大叫聲震庭廡坐中皆失色相視妓樂俱罷俄見牛頭人長丈餘執戟徑趨而入無不狼狽而走唯歌者在焉牛頭者引於階前背負而出才數十步忽覺臥於室內邇後相國詢其由鮪終不言盡其事
御史灘
河南府伊闕縣前臨大溪每僚佐有入臺者卽水中先有小灘漲出石礫金沙澄澈可愛牛相國為縣尉一旦忽報灘出翌日宰邑者與同僚列筵於亭上觀之因召耆宿詢其事有老吏云此必分司御史非西臺之命若是西台灘上當有雙鸂立前後居人以此為則相國潛揣縣僚無出於已因舉杯祝曰旣能有灘何惜一雙鸂宴未終俄有飛下不旬日拜西臺監察御史
渾令公李西平爇朱泚雲梯
朱泚之亂德宗皇帝車駕出幸奉天是時沿邊藩鎮皆已舉兵扈蹕泚自率兇渠直至城下有西明寺僧陷在賊中性甚機巧敎泚造攻城雲梯其高九十餘尺上施板屋樓櫓可以下瞰城中渾中令李司徒奏曰賊鋒旣盛雲梯又壯若縱之誠恐不能禦及其尚遠請以鋭兵挫之遂率王師五千列陣而出於時束蘊居後約戰酣而燎風勢不便火不能舉二公酹酒抗詞拜空而祝天道助順至聖感神泚賊苞藏禍心竊弄凶器敢以狂孽來犯乘輿今擁眾脅君將逼城壘瑊等誓輸忠節志殄妖氛若社稷再興威靈未泯當使雲梯就爇逆黨冰銷於是詞情慷慨人百其勇俄而風勢遽迴鼓噪而進火烈飆駭煙埃漲天梯燼卒奔賊遂退衄德宗皇帝御樓以觀中外咸稱萬歲及剋復京國二公勳績為首寵錫茅土銘鏤鐘鼎匡扶社稷終始一致其後李司徒有子四人皆分部節制忠烈榮耀于今藹然
李司徒嘗於左廣效職久未遷昇聞桑道茂善相人齎絹壹匹凌晨而往時道茂傾信者甚眾造謁多不見之聞李公在門親自迎接施設肴醴情意甚專旣而問之謂曰他日建立勳庸貴盛無比或事權在手當以性命為託李公莫測其由但慚唯而已請回所貺縑換李公所著汗衫子仍請於襟上書名云他日見此相憶及泚之叛道茂陷在賊庭旣剋復京師從亂者悉皆就戮李公受命斬決道茂將就刑請致分雪之詞遂以汗衫為請李公奏以非罪遂令原之
潘將軍失珠
京國豪士潘將軍住光德坊忘其名時人呼為潘鶻硉也本居襄漢間常乘舟射利因泊江壖有僧乞食留之數日盡心檀施僧謂潘曰觀爾形質器度與眾賈不同至於妻孥已來皆享巨福因以玉念珠一穿留贈云寳之不但通財他後亦有官祿旣而遷貿數年藏鏹巨萬遂均陶朱其後職居左廣列第京師常寳念珠貯之以繡囊玉合置之於道場內每月朔則出而拜之一旦開合啟囊已亡失珠矣然而緘封若舊他物亦無所失於是奪魄喪精以為其家將破之兆有主藏者嘗識京兆府停解所由王超年且八十已來因密話其事超曰異哉此非攘竊之盜也其試為尋之未知果得否超他日因過勝業坊北街時春雨新霽有三鬟女子年可十七八衣裝藍縷穿木屐立於道側槐樹下值軍中少年蹴鞠接而送之直高數丈於是觀者漸眾超獨異焉及罷隨之而行止於勝業坊北門短曲有母同居蓋以紉針為業超異時因以他事熟之遂為甥舅然居室甚貧與母同臥土榻煙爨不動者往往經旬累日設肴羞時有水陸珍異吳中初進洞庭橘子恩賜宰臣外京輦未有此物密以一枚贈超云有人從內中出而稟性剛決超意甚疑之如此往來周歲矣超一旦攜酒食與之從容徐謂之曰舅有深誠欲告外甥未知如何女曰每感重恩恨無所答若力有可施必能赴湯蹈火超曰潘將軍失卻玉念珠不知知否女子微笑曰從何知之超揣其意不甚密藏又曰外甥可尋覓厚備繒綵酬之女子曰勿言於人某偶與朋儕為戲終卻還與因循未暇舅來日詰旦於慈恩寺塔院相候某知有人寄珠在此超如期而往時寺門始開塔戶猶鏁女子先在謂超曰少頃仰觀塔上當有所見語訖而去疾若飛鳥忽於相輪上舉手示超歘然攜珠而下謂超曰便可將還勿以財帛為意超徑詣潘具述其事因以金玉繒錦密為之贈明日訪之已空室矣
馮鉞給事常聞京師多任俠之徒及為尹密詢左右引超具述前事訪潘將軍所說與超符同
李鄴侯救竇庭芝
寳應年中員外郎竇庭芝分司洛邑常敬事卜者胡盧生每言吉凶無不必中如此者往來甚頻長幼莫不傾蓋一旦凌晨入門頗甚嗟惋庭芝問之良久乃言君家大禍將成舉族恐無遺類卽未在旦夕所期亦甚不遠旣而舉家涕泣請問求生之路云非遇黃中君鬼谷子不可相救然黃中君造次難見但見鬼谷子當無患矣具述形貌服飾仍約浹旬求之於是竇與兄弟群從洎妻子奴僕曉夕求訪於洛下時李鄴侯有內艱居于河清縣因省覲親友策蹇驢入洛至中橋南遇大尹避道所乘驢忽驚逸而走徑入庭芝所居與僕者共造其門值庭芝車馬羅列將出忽見鄴侯皆驚眙而退俄有人出來云此是分司竇員外宅所失驢收在馬廄請客入座員外嘗願修謁如此者數四鄴侯不獲已就其廳事庭芝旣出降階而拜延接殷勤遂至信宿至如妻孥孩稚咸備家人之禮數日告去贈送殊厚但云貴達之辰願以一家為託鄴侯居于河清信宿旁午於道及朱泚構逆庭芝方廉察陜服車駕出幸奉天遂陷於賊庭及鑾輿返正德宗首命誅之鄴侯自南嶽征回至行在便為宰相因第臣僚罪狀遂請庭芝減死聖意不解云卿以為寜王懿親乎庭芝姊為寜王妃以此論之猶不可然莫有他事俾其全活否卿但言之於是具以前事上聞由是特原其罪鄴侯始奏上密使中宮夜乘傳陜州問之竇奏其事德宗曰曩言黃中君蓋指於朕未知呼卿為鬼谷子何也或云李相先代靈城在清谷前濁谷後恐以此言之
續坤蹶馬
咸通乾符中京師醫者續坤坤官為都水使者頗得秦和之術評脈知吉凶休咎至於得失時日皆可預言古者善醫道多矣迹其前亊不過視徹膏肓心解分劑未聞乎評診脈候見於蓍龜之能也適有燕中奏事大將暴得風疾眾醫無不療之不瘳舁疾請坤投藥數服而愈所酬金帛甚多仍以邊馬一疋留贈馬之骨相甚奇然步驟多蹶雖制以銜勒加之鞭策而欵段之性竟莫能改坤以浪費芻粟託人以賤價賣之求駿者纔試遂復如初累月不售鄰伍間有王生貿易於中貴之門頗甚貧窶忽詣坤云有青州監軍將發須鞍馬以備行李亦知馳騁非駿但欲致於牽控之間坤直以無用之畜付焉亦不約鬻馬之價王生經旬不至謂其脫略亡逸一旦復來且輸十萬坤旣獲善價因以十千遺之俄見王生易衣裝置僕馬至於奴婢妻子服飾皆鮮潔或曰王生賣馬金帛縑資幾三四百萬坤甚驚試詢其事王生初不備說坤曰某以無用之畜獲價頗多但驚駑劣之材何以至此乃云初致馬於青社監軍舉足如有羈絆及將還途遇小馬坊中使因遣留試信宿而往不復見焉密詢左右云數日前魏博曾進一馬毛骨大小與此正同聖人常乘打球駿異未有其偶將到日方遣調習步驟縈轉如風今則進御數朝所賜之物甚厚王生因大索其價遂以四十萬酬之是以物之逢時亦有冥數不遇其主則駑驥莫分乃知耨莘野築傅巖未遇良途奚異於此
龍待詔相笏丁重相于駙馬附
開成中有龍復本者無目善聽聲揣骨每言休咎無不必中凡有象簡竹笏以手捻之必知官祿年壽宋祁補闕有盛名於世搢紳之士靡不傾屬屈指翹足期於貴達時永樂蕭相亦居諫署同日詣之授以所持竹笏復本執蕭相笏良久置於案上曰宰相笏次至宋補闕笏曰長官笏宋聞之不樂相國曰無憑之言安足介意經月餘同列於中書候見宰相時李朱崖方秉鈞軸威震朝野未見間佇立閑談互有諧謔頃之丞相遽出宋以手板障面笑猶未已朱崖目之迴謂左右曰宋補闕笑某何事聞之者莫不寒心股慄未旬日出為河清縣令歲餘遂終所任其後蕭相揚歷清途自浙西觀察使入判戶部非久乃居廊廟俱如復本之言
自咸通乾符已來京國察相者殊多言事適中者甚少愚之所識處士丁重善於相人吉凶屢有奇驗于都尉方判鹽鐵頻有宰弼之耗時路相國秉鈞持權與之不叶一旦重在新昌私第值于公適至路曰某與之賓朋處士垂箔細看此人終作宰相否備陳飲饌留連數刻旣去問之曰所見何如重曰入相必矣兼在旬月之內路公笑曰見是帝王密親復作鹽鐵使爾重曰不然請問于之恩澤何如宣宗朝鄭都尉相國曰又安可比乎重曰鄭為宣宗注意久之而竟不為相豈將人事可以斟酌某熟識於侍郎今日見之觀其骨狀真為貴者其次風儀秀整禮貌謙揖如百斛巨器所貯尚空其半安使不受益於祿位哉苟逾月不居廊廟某無復敢至門下路曰處士可謂宏遠矣其後浹旬果登台鉉路相國每見朝士大為稱賞由茲聲動京邑車馬造門者甚眾凡有所說其言皆驗後居終南山好事者亦至其所
孟才人善歌
孟才人善歌有寵於武宗皇帝嬪御之中莫與為比一旦龍體不豫召而問曰我若不諱汝將何之對曰以微眇之身受君王之寵若陛下萬歲之後無復生焉是日俾於御榻前歌河滿子一曲聲調淒切聞者莫不涕零及宮中晏駕哀慟數日而殞禁掖近臣以小棺殯于殿側山陵之際梓宮重莫能舉識者曰得非候才人乎於是輿櫬以殉遂窆于端陵之側是歲攻文之士或為賦題或為詩目以為馮媛班姬無以過也所知者張祜有詩云偶因清唱詠歌頻奏入宮中二十春卻為一聲河滿子下泉須弔孟才人
袁相雪換金縣令
李汧公鎭鳳翔有屬邑編氓因耨田得馬蹄金一甕注漢書武帝詔云往者東嶽見金又有白麟神馬之瑞宜以黃金鑄麟狀以葉瑞應蓋鑄金象馬蹄之狀其後民間效之里民送於縣署沿牒將至府庭宰邑者喜於獲寳欲自以為殊績慮公藏主守不嚴因使置於私室信宿與官吏重開視之則皆為土塊矣甕金出土之際鄉社悉來觀驗遽為變更靡不驚駭以狀聞於府主議者僉云奸計換之遂遣理曹掾與軍吏數人就鞫案其事獲金之社咸共證焉宰邑者為眾所擠摧沮莫能自白旣而詘辱滋甚遂以為易金伏罪詞欵具存未窮隱用之所遂令拘繫僕隸脅以刑辟或云藏於糞壤或云投於水中紛紜枉撓結成獄具備以詞案上聞汧公覽之愈怒俄而因有筵席停盃語及斯事列坐賓客咸共驚嘆或云效齊人之攫或云有楊震之癖談笑移時以為胠篋穿窬無足訝也時袁相公滋亦在幕中俛首略無詞對李公目之數四曰宰邑非判官親懿乎袁相曰與之無素李曰聞彼之罪何不樂之甚袁相曰某疑此事未了更請相國詳之汧公曰換金之狀極明若言未了當別有見非判官莫探情偽袁相曰諾因俾移獄府中按問乃令閱甕間得三十五塊詰其初獲者卽本質在焉遂於列肆索金鎔寫與塊形相等旣成始秤其半已及三百斤矣詢其負擔人力二農工筐中舁至縣境計其負金大數非二人以竹擔可舉明其卽路之時金已化為土矣於是群情大豁宰邑者遂獲清雪汧公歎伏無已每言才智不如其後履歷清途至德宗朝皆為宰相
愚嘗聞金寶藏於土偶見者或變其質東都敦化坊有麟迹見於興慶觀殿宇悉皆頹毀咸通中畢相國再令營造基址間得巨甕皆貯白金理材者與工匠三十三人盡懼為官所取乃輦木梯蓋之以候昏黑及夜各以衣物苞裹而歸明旦開之如堅土削成銀鋌所說與此正同
郭鄩見窮鬼
通事舍人郭鄩罷櫟陽縣尉久不得調窮居京輦委困方甚肹蠁間常有二物狀如猿玃衣以青衣碧衣出入寢興無不相逐凡欲舉意求索必謂與鄩俱往所造之間如礙枳棘匪惟干祿不遂方且病於寒餒親友見之俱為讎隟或厭之以符術或避之於山林如此數年竟莫能絕一夕處於浄室忽來告別云某等承君厄運不相離者久焉今則候曉而行無復至矣鄩旣喜其去遂詢所之云世路如某者甚多但人不見耳今之所詣乃勝業坊王氏其家大積金帛將往散之不久當竭鄩復問云彼之聚斂豐盈何以遽令散去云先得計於安品子其餘冰銷霧散而曉鐘忽鳴遂失所在鄩旣興盥漱便覺愁憤開豁是日試詣親友無不改觀相接未涉旬於政事堂見宰相自白遂除通事舍人鄩有表弟張生者為金吾衛佐交遊皆豪俠少年騁駿好奇聞之未甚為信知勝業坊王氏於左廣列職其後往伺之王氏潤屋之資幾侔猗頓然為性儉約所費未嘗過分家有姬僕聲樂其間端麗者至多外之炫服冶容造次莫回其意一旦與賓朋驟過鳴珂曲有婦人靚妝立於門首王氏駐馬遲留喜動顏色因召同列者命酒開筵為歡頗甚時張生預其末密訪於左右卽安品子善歌是日歌數曲王氏悉以金綵贈之眾皆訝其廣費自此輿輦資貨日輸其門每歡洽酒酣略無所恡繇是治生之業漸屬他門未經數年遂至貧匱
裴晉公天津橋遇老人
裴晉公度微時羇寓洛中常乘蹇驢入皇城方上天津橋時淮西不庭已數年矣有二老人傍橋柱而立語云蔡州用兵日久徵發甚困於人未知何時得平定忽睹裴公驚愕而退有僕者攜書囊後行相去稍遠聞老人云適憂蔡州未平須待此人為將旣歸僕者具述其事裴公曰見我龍鐘相戲爾其秋東府鄉薦明年登第及秉鈞衡朝廷議授吳元濟節鉞旣而延英候對憲皇以問宰臣裴公奏曰奸臣跋扈四十餘年聖朝姑務含容蓋慮動傷一境未聞歸心效順乃坐據一方若以旄鉞授之翻恐恣其兇逆以陛下聰明神武藩鎭皆願勤王臣請一詔追兵可以平蕩妖孽於是命晉公為淮西節度使興師致討時陳許汴滑三帥先於偃城縣屯軍晉公統精甲五萬會之受律鼓行而進直造蔡州城下纔兩月擒賊以獻淮西遂平後入朝居廊廟六拜正司徒為侍中中書令儒風武德振耀古今洎留守洛師每話天津橋老人之事
狄惟謙請雨
會昌中北都晉陽縣令狄惟謙梁公之後守官清恪有蒲密之政撫綏勤恤不畏強禦屬州境亢陽涉歷春夏數百里水泉農畝無不耗斁枯竭禱於晉祠者數旬略無陰曀之兆時有郭天師者本并土女巫少攻符術多行厭勝之道有監軍使將至京師因緣中貴出入宮掖其後軍牒告歸遂以天師為號旣而亢旱滋甚闔境莫知所為僉言曰若得天師一到晉祠則災旱不足憂矣惟謙請於主帥主帥難之惟謙曰災厲流行氓庶焦灼若非天師一救萬姓恐無聊生於是主帥親自為請巫者唯而許之惟謙乃具車輿列幡蓋迎於私室躬為控馬旣至祠所盛設供帳豐潔飲饌自旦及昏磬折於階庭之下如此者翌日語惟謙曰我為爾飛符於上界請雨已奉天帝之命必在虔懇至誠三日雨當足矣繇是四郊士庶奔走雲集三夕于茲曾不降雨又曰此土災沴所興亦由縣令無德我為爾再上天請七日方合有雨惟謙引罪於己奉之愈恭俄而又及所期略無霑霔郭乃驟索馬入州宅惟謙拜留曰天師已為萬姓此來更乞至心祈禱於是勃然而怒罵曰庸瑣官人不知道理天時未肯下雨留我將復奚為惟謙謝曰非敢更煩天師候明旦排比相送耳於是惟謙宿誡左右曰我為巫者所辱豈可復言為官明晨別有指揮汝等或須相稟是非好惡縣令當之及曉伺門未開郭已嚴飾歸騎常供設肴醴一無所施坐於皇堂大恣呵責惟謙曰左道女巫妖惑日久當須斃在茲日焉敢言歸叱左右坐於神前鞭背三十投於潭水祠後有山高萬千丈遽令設席焚香從吏悉皆放還簪笏立於其上於是合縣駭愕云長官打殺天師馳走者紛紜觀者如堵是時炎旱累月爍石流金晴空萬里略無纖翳祠上忽有片雲如車蓋俄頃漸高先覆惟謙立所四郊雲物隨之而合雷震數聲甘澤大澍焦原赤野無不滋潤於是士庶數千自山頂擁惟謙而下州將以杖殺巫者初亦怒之旣而精誠有感深加嘆異與監軍發表上聞俄有詔書襃奬賜錢五十萬寵賜章服為絳隰二州刺史所理咸有政聲
勑書云狄惟謙劇邑良才忠臣華胄睹此天厲將癉下民當請禱於晉祠類投巫於鄴縣曝山椒之畏景事等焚軀起天際之油雲法同翦爪遂使旱風潛息甘澤旋流天心猶鑒於克誠餘志豈忘於襃善特頒朱紱俾耀銅章勿替令名更昭殊績
王侍中題詩
王侍中智興武略英奇初授徐方節制雄才磊落有命世間生之譽幕府旣開所辟皆是儒者一旦從事於使院會飲與從容賦詩頃之達於王公乃召護軍俱至從事乃屏去翰墨但以杯盤迎接良久問之曰適聞判官與諸賢作詩何得見某而罷遽令卻取筆硯復以綵箋數十幅散於座眾賓相顧遲疑將俟行觴舉樂復曰本來欲觀製作非以飲酒為意時小吏亦以箋翰置於王公之前從事禮為揖王公曰前某以韜略發迹未嘗留心章句今日陪奉英髦不免亦陳愚懇遂乃引紙援毫頃刻而就云平生弓劍自相隨剛被郎官遣作詩江南花柳從君詠塞北煙塵我自知四座覽之驚嘆無已咸云忠烈詞彩雖曹景宗賀若弼無以加也曹景宗於御座探韻賦詩云去時兒女悲歸來笳鼓競借問路傍人何如霍去病宋帝覽之稱賞無已又隋將賀若弼贈源雄詩云交河驃騎幕合浦伏波營莫使騏驎上無我二人名時文人張祜亦預此筵監軍謂之曰睹茲盛事豈得無言祜卽席為詩以獻云古來英傑動寰區武德文經未有餘王氏柱天勳業外李陵章句右軍書王公覽之笑曰襃飾之詞可謂無所愛惜左右或言曰書生之徒務為諂佞王公叱之曰有人道我惡汝輩又肯否張秀才海內知名篇什豈易得天下人間且以為王智興樂善矣留駐數月贈行以絹千匹其後移鎮蒲津子晏平仗節靈武四遠多士翕然歸向風烈遺芳迄于今日
道流相夏侯譙公
張侍郎為河陽烏司徒從事同幕皆至有道士殷九霞來自青城山有知人之鑒烏公問以年壽官祿九霞曰司徒貴極藩服所望者秉持鈞軸建茅土惟在保守勳庸苞貯仁義享福隆厚殊不可涯旣而遍問賓僚九霞曰其間必有台輔時烏公器重裴副使應聲曰裴中丞是宰相否九霞曰若以目前人事言之當如尊旨以某所觀卻不在此時夏侯相國為館驛巡官形質低悴烏因戲曰裴副使不作宰相莫是夏侯巡官否對曰司徒所言是矣烏公撫掌而笑曰尊師莫錯否九霞曰某山野之人早修直道無意於名宦金玉蓋以所見任直而道耳烏公曰如此則非某所知也然其次貴達者為誰曰張支使雖不居廊廟履清途亦至榮顯旣出遂造張侍郎所居從容謂曰支使神骨清爽氣韻高邈若以紱冕累身至於三二十年居於世俗儻能擺脫囂俗相逐學道卽三十年內白日昇天某之此行非有塵慮實亦訪尋修真之士耳然閱人甚多無如支使者張以其言意浮闊但唯之而已將去復來情甚懇至審知張意不迴頗甚嗟惜因留藥數粒并黃紙書一緘而別去云藥數粒服之可以無疾書紀宦途所得每一遷轉密自啟之書窮之辰當復相憶其後譙公顯赫令名再居鼎鉉張果踐朝列出入臺省佩服朱紫廉察數州書載之言靡不詳悉年及三紀時為戶部侍郎書之所存蓋亦無幾雖名位通顯而齒發衰退每言道流之事話於親友追想其風莫能及矣
華山龍移湫
咸通九年春華陰縣南十餘里一夕風雷暴作有龍移湫自遠而至先是崖壟高亞無貯水之所此夕回從數丈小山從東西直亙南北峰巒草樹一無所傷碧波迴塘湛若疏鑿京洛符旅無不枉道而觀有好事者自輦轂蒲津相率而至車馬不絕逮於累月京城南靈應台有三娘子湫與崖相近水波澄明莫測深淺每秋風揺落未嘗有草木飄泛其上或睹片葉纎莖必有飛鳥銜而去之祈禱者多致花鈿粉黛及綺羅之類啟祝投之歘然而沒乾符初有朝士數人同遊終南山遂及湫所因話靈應之事其間有不信者試以木石投之俄有巨魚躍出波心鱗甲如雪忽有風雨冥晦車馬幾為暴水所漂爾後人愈敬之莫有敢犯者
田膨郎偷玉枕
文宗皇帝常持白玉枕德宗朝于闐國所獻追琢奇巧蓋希代之寳置於寢殿帳中一旦忽失所在然而禁衛清密非恩澤嬪御莫能至者珍玩羅列他無所失上驚駭移時下詔於都城索賊密謂樞近及左右廣中尉曰此非外寇寇入之為盜者當在禁掖苟求之不獲且虞他變一枕誠不足惜卿等衛我皇宮必使罪人斯得不然天子環列自茲無用矣內官惶慄謝罪請以浹旬求捕大懸金帛購求略無尋究之所聖旨嚴切收繫者漸多坊曲閭巷靡不搜捕有龍武二畨將軍王敬宏常蓄小僕年甫十八九神彩俊利使之無往不屆敬宏曾與流輩於威遠軍會宴有侍兒善鼓胡琴四座酒酣因請度曲辭以樂器非妙須常御手者彈之鐘漏已傳取之不及因起解帶小僕曰若要琵琶頃刻可至敬宏曰禁鼓纔動軍門已鎖尋常汝豈不見何言之謬也旣而就飲數巡小僕以繡囊將琵琶而至座客歡笑曰樂器本相隨所難者惜其妙手南軍去左廣迴復三十里入夜且無行伍旣而倏倐忽往來敬宏驚異如失時又搜捕嚴緊意以竊盜疑之宴罷及明遽歸其第引而問曰使汝累年不知趫捷如此我聞世有俠客汝莫是否小僕謝曰非有此事但能行爾因言父母俱在蜀中頃年偶至京國今欲卻歸鄉里有一事欲以報恩偷枕者已知姓名三數日當令伏罪敬宏曰如此卽事非等閑因茲令活者不少未知賊在何許可報司存掩獲否小僕曰偷枕者田膨郎也市廛軍伍行止不恆勇力過人且善超越苟非伺便折其足雖千兵萬騎亦將奔走自茲再宿候之於望仙門伺便擒之必矣將軍隨某觀之此事仍須祕密是時涉旬無雨向曉埃塵頗甚車馬踐蹋人不相見膨郎與少年數輩連臂將入軍門小僕執球杖擊之歘然已折左足仰而觀之曰我偷枕來不怕他人惟懼於爾旣而相值豈復多言於是舁至左軍一欵而伏上喜於得賊又知獲在禁旅引膨郎臨軒詰問具陳常在宮掖往來上曰此乃任俠之流非常竊盜內外囚繫數百於是悉令原之小僕初得膨郎已告敬宏歸蜀於是尋之不可但賞敬宏而已
洛中大水
咸通四年秋洛中大水苑囿廬舍靡不淹沒厥後香山寺僧云其日將暮見暴水自龍門川北下有如決江海鼓怒之間殷若雷震有二黑牛出於水上掉尾躍空而進眾僧與居人憑高望之謂城中悉為魚矣俄見定鼎長夏二門陰曀忽開亦有青牛奮躍而出相去約有百步黑牛奔走而迴向之怒浪驚瀾翕然遂低數丈是夕飄溺尤甚京邑遂至蕭條十餘年間尚未完葺先是皇城守閽者白晝聞五鳳樓中有人歌云天津橋畔火光起魏王堤上看洪水時鄭相國涯留守洛師聞之以為妖妄經月餘從事宴罷夜歸執燭者有火燼遺落騎從纔過煙焰已高救之不及遂燒其半及潦將興榖洛先漲魏王與月波二堤俱壊乃明閽者之言
李朱崖知白令公
白中書方居郎署未有知者唯朱崖李相國器之許於搢紳間多所延譽然而資用不充無以祗奉僚友一旦相國遺錢十萬俾為酒肴之備約省閣名士數人剋日同過其第時秋暮陰沈涉旬霖瀝賀拔惎員外求官未遂將欲出京薄遊與白公同年登第羸駒就門告別閽者以方俟朝客乃以他適對之賀拔惎遂駐車留書備述羈遊之意白公覽書歎曰丈夫處世窮逹當有時命苟不才以僥倖取容未足為發身之道豈家蓄美饌止邀當路豪貴曩時登第貧交今日閉關不接縱使便無榮顯又安得不愧於懷遽令僕者命賀拔惎回車遂以杯盤同費俄而所約朝賢聯騎而至閽者具陳賀拔惎從容無不惋愕而去翌日於私第謁見相國詢朝士來者為誰白公對以賓客未至適有同年出京訪別憫其龍鐘委困不忍棄之留飲數杯遂闕祗接旣負吹噓之際甘從譴斥之罪相國稱賞逾時云此事真古人之道由茲貴達所以激勸澆薄不旬月自使下評事先授美官白公以庫部郎中入為翰林學士未逾三載便秉鈞衡其後五鎮藩維再居廊廟蹈義懷仁而終始一致流芳傳素士林美之大中初邊鄙不寜土蕃尤甚恣其倔強宣宗欲致討伐遂於延英殿先問宰臣公首奏興師請為統帥沿邊藩鎮兵士數萬鼓行而前時犬戎陣平川以生騎數千伏藏山谷旣而得於諜者遂設奇兵待之有蕃中首帥衣緋茸裘繫寶裝帶所乘白馬駿異無比鋒鏑未交揚鞭出於陣面者數四頻召漢軍鬥將白公誡兵士無得應之俄而駐軍指揮背我師百餘步而立有潞州小將驍勇善射請快馬彎弧而出連發兩矢皆中其項躍馬而前抽短劍踣於鞍上以手扶挾如鬬敵之狀蕃將士卒但呼噪助之於是脫緋裘解金帶奪馬而還師旅無不奮勇旣大戰沙漠虜陳瓦解土崩乘勝追奔幾及黑山之下所獲駞馬輜重不可勝計束手而降三四千人先是河湟關郡界內在匈奴自此悉為內地宣皇初覽捷書云我知敏中必殄兇醜白公凱旋與同列宰相進詩云一詔皇城四海頒醜戎無數束身還戍樓吹笛人休戰牧野嘶風馬遽閑河水九盤收數曲隴山千里鎖諸關西邊北塞今無事為報東南夷與蠻馬相植詩云舜德堯仁化犬戎許提河隴欵皇風指揮貔武皆神算開拓乾坤是聖功四帥有征無汗馬七關雖戍已弢弓天留此事還英主不在他年在大中魏相扶詩云蕭關新復萬山川古戍秦原象緯鮮戎虜乞降歸惠化皇威漸被懾腥膻穹廬遠戍煙塵滅神武光揚竹帛傳左袵盡知歌帝澤從茲不更備三邊崔相鉉詩云邊陲萬里注恩波宇宙群方洽凱歌右地名王爭解辮遠方戎壘盡投戈煙塵永息三秋戍瑞氣遙清九折河共偶聖明千載運更觀俗阜與時和
劉相國宅
通義坊劉相國宅本文宗朝朔方節度使李進賢舊第進賢起自戎旅而倜儻瑰瑋累居藩翰富於財寳雖豪侈奉身雅好賓客有中朝宿德常話在名場日失意邊遊進賢接納甚至其後京華相遇時亦造其門屬牡丹盛開因以賞花為名及期而往廳事備陳飲饌宴席之間已非尋常舉杯數巡復引眾賓歸內室宇華麗楹柱皆設錦繡列筵甚廣器用悉是黃金階前有花數叢覆以錦幄妓妾俱服紈綺執絲簧善歌舞者至多客之左右皆有女僕雙鬟者二人所須無不必至承接之意常日指使者不如芳酒綺肴窮極水陸至於僕乘供給靡不豐盈自午迄於眀晨不睹杯盤狼籍朝士云邇後歷觀豪貴之屬筵席臻此者甚稀厥後進賢徙居長興其宅互為他人所有咸通中劉相國罷北京亞尹復為翰林學士數歲後自承旨入相尚以十千稅焉及出鎮荊南朝野無不惋惜都城士庶以少及長聞之俱為涕泣其後興化蕭相登庸舉為自代表云正人吞聲而扼腕百姓掩淚於道途是時昇道鄭相國在內庭夜草麻制具述其事云安數畝之居仍非已有卻四方之賂惟畏人知是時都下傳寫為之紙貴持權者睹其詞大怒鄭公自翰林承旨左遷梧州相國自端溪竄於日南謫居四年方獲清雪以祕書監召還未久復持鈞軸或將甲第為獻竟無所受復於此宅寓居庭宇不加修飾清風儉德充塞寰宇
君子曰仁義之感物也大哉劉公知帝道欽明欲賢人盡舉四海之內翕然嚮風雖謫居累年再昇鼎飪姦邪之口不能掩其善魑魅之域不能陷其身振譽一時流芳千載豈不偉歟其有冒官爵叨貨賄怙寵專權身存名滅者一何謬哉
李相國宅
朱崖李相國德裕宅在安邑坊東南隅桑道茂謂為玉椀舍宇不甚宏侈而制度奇巧其間怪石古松儼若圖畫在文宗武宗朝方秉化權威勢與恩澤無比每好搜掇殊異朝野歸附者多求寶玩獻之嘗因暇日休浣邀同列宰相及朝士宴語時畏景赫曦咸有鬱蒸之病軒蓋候門已及亭午搢紳名士交扇不暇將期憩息於清涼之所旣而延於小齋不甚高敞四壁施設皆古書名畫俱有炎爍之慮及別列坐開樽煩暑都盡良久覺清飆爽氣凜若高秋備設酒肴及昏而罷出戶則火雲烈日熇然焦灼有好事者求親信問之云此日唯以金盆貯水漬白龍皮置於座末龍皮有新羅僧得自海中云海旁有居者得之於漁扈其初以為鱗介之屬曾有老人見而識之僧知相國好奇因以金帛贖之而獻又暖金帶闢塵簪皆希代之寳及南遷悉為惡溪沉溺使崑崙沒水求之在鱷魚穴不能取平泉莊去洛城三十里卉木臺榭若造仙府有虛檻前引泉水縈迴穿鑿像巴峽洞庭十二峰九派迄于海門皆隱隱見雲霞龍鳳草樹之形有巨魚脅骨一條長二丈五尺其上刻云會昌六年海州送到在東南隅卽徵士韋楚老拾遺別墅楚老風韻高致雅好山水相國居廊廟日以白衣擢昇諫署後歸平泉造門訪之楚老避於山谷相國題詩云昔日征黃詔餘慚在鳳池今來招隱士恨不見瓊枝又新昌北街牛相國宅卽玄宗朝將作監康舊第桑道茂謂之金杯俱出良相者也
慈恩寺牡丹
京國花卉之晨尤以牡丹為上至于佛宇道觀遊覽者罕不經歷慈恩浴堂院有花兩叢每開及五六百朶繁艷芬馥近少倫比有僧思振常話會昌中朝士數人尋芳遍詣僧室時東廊院有白花可愛相與傾酒而坐因云牡丹之盛蓋亦奇矣然世之所玩者但淺紅深紫而已竟未識紅之深者院主老僧微笑曰安得無之但諸賢未見爾於是從而詰之經宿不去云上人向來之言當是曾有所睹必希相引寓目春遊之願足矣僧但云昔於他處一逢蓋非輦轂所見及旦求之不已僧方露言曰眾君子好尚如此貧道又安得藏之今欲同看此花但未知不泄於人否朝士作禮而誓云終身不復言之僧乃自開一房其間施設幡像有板壁遮以舊幕幕下啟開而入至一院有小堂兩間頗甚華潔軒廡欄檻皆是柏材有殷紅牡丹一窠婆娑幾及千朶初旭纔照露華半晞濃姿半開炫耀心目朝士驚賞留戀及暮而去僧曰予保惜栽培近二十年矣無端出語使人見之從今已往未知何如耳信宿有權要子弟與親友數人同來入寺至有花僧院從容良久引僧至曲江閑步將出門令小僕寄安茶笈裹以黃帕於曲江岸藉草而坐忽有弟子奔走而來云有數十人入院掘花禁之不止僧俛首無言唯自吁嘆坐中但相盻而笑旣而卻歸至寺門見以大畚盛花舁而去取花者因謂僧曰竊知貴院舊有名花宅中咸欲一看不敢預有相告蓋恐難於見捨適所寄籠子中有金三十兩蜀茶二斤以為酬贈
管萬敵遇壯士
會昌中左軍壯士管萬敵富有膂力扛鼎挾輈眾所推伏一日與儕輩會于東市酒肆忽有麻衣張蓋者直入其座引觥而飲傍若無人萬敵振腕瞋目略無所憚同席恃勇之輩共為推挽竟不微動而觀者漸眾乃言曰某與管供奉較力以定強弱先請供奉拳某三拳後乞搭供奉一搭遂袒膊抱樓柱而立萬敵怒其輕已欲令殞於手下盡力拳之如扣木石觀者咸見樓柱與屋宇俱震其人略不微動旣而笑曰到某搭供奉矣於是奮臂而起掌大如箕高及丈餘屹屹而下前後有力之輩方甚恐慄知非常人眾擁萬敵謝而去之俄失所在萬敵寢瘵月餘力遂消減
張季宏逢惡新婦
咸通中有左軍張季宏勇而多力嘗雨中經勝業坊遇泥濘深隘有村人驅驢負薪而至適當其道季宏怒之因捉驢四足擲過水渠數步觀者無不驚駭後供奉襄州暮泊商山逆旅逆旅有老嫗謂其子曰惡人將歸矣速令備辦茶飯勿令喧噪旣而愁憤吁嘆咸有所懼季宏問之媼曰有新婦悖惡制之不可季宏曰向來見媼憂恐有何事若是新婦豈不能共語媼曰客未知子細新婦壯勇無敵眾皆畏懼遂至於此季宏笑曰其它則非某所知若言壯勇當為主人除之母與子遽叩頭曰若此則母子無患矣雖然窮闕當為酬贈頃之鄰伍鄉社悉來觀視日暮婦人負束薪而歸狀貌亦無他異逆旅後囿有盤石季宏坐其上置騾鞭於側召而謂曰汝是主人新婦我在長安城卽聞汝倚有氣力不伏承事阿家豈敢如此新婦拜季宏曰乞押衙不草草容新婦分雪新婦不敢不承事阿家自是大人憎嫌新婦其媼在傍謂曰汝勿向客前妄有詞理新婦因言曰只如某年日月如此事豈是新婦不是每言一事引手於季宏所坐石上以中指畫之隨手作痕深可數寸季宏汗落神駭但言道理不錯闔扉假寐伺晨而發及回問之新婦已他適矣
玉蘂院真人降
上都安業坊唐昌觀舊有玉蘂花甚繁每發若瑤林瓊樹元和中春物方盛車馬尋玩者相繼忽一日有女子年可十七八衣繡綠衣乘馬峨髻雙鬟無簪珥之飾容色婉約迥出於眾從以二女冠三女僕僕者皆丱頭黃衫端麗無比旣下馬以白角扇障面直造花所異香芬馥聞於數十步之外觀者以為出自宮掖莫敢逼而視之佇立良久令小僕取花數枝而出將乘馬回謂黃冠者曰曩者玉峰之約自此可以行矣時觀者如堵咸覺煙霏鶴唳景物輝煥舉轡百步有輕風擁塵隨之而去須臾塵滅望之已在半天方悟神仙之遊餘香不散者經月餘日時嚴給事休復元相國劉賓客白醉吟俱有聞玉蘂院真人降詩嚴給事詩曰味道齋心禱至神魂消眼冷未逢真不知滿樹瓊瑤蘂笑對藏花洞裏人又云羽車潛下玉龜山塵界無由睹蕣顏惟有無情枝上雪好風吹綴綠雲鬟元相國詩曰弄玉潛過玉樹時不敎青鳥出花枝的應未有諸人覺只是嚴郎卜得知劉賓客詩云玉女來看玉樹花異香先引七香車攀枝弄雪時迴首驚怪人間日易斜又云雪蘂瓊絲滿院春羽衣輕步不生塵君王簾下徒相問長記吹簫別有人白醉吟詩云嬴女偷乘鸞去時洞中潛歇弄瓊枝不緣啼鳥春饒舌青瑣仙郎可得知
宰相布施
乾符中有宰相自中書還第使人以布囊盛錢數千沿路以施丐者於是貧乏相率羅列路隅所分旣微漸不能普台鉉行李無復威儀時有朝士投箋諫之其略云方今兵寇互興民力凋弊所望明公弼成大化彌綸紀綱舉賢任能以光庶事俾萬物各得其理百姓日用不知損不急之官杜私門之請如此則刑清俗富天下自無窮人不宜專政廟堂方行小惠昔子產以已車濟人於溱洧君子謂不知為政不如以時修橋梁惟明公察焉執政者覽書慚怒俄而巢寇陷京遂及於難
崔道樞食井魚
中書舍人韋顏子壻崔道樞舉進士乾符二年春下第歸寜漢上所居因井渫得鯉魚一頭長可五尺鱗鬛金色目光射人所視異於常魚令僕投于江水道樞與表兄韋氏密備鼎俎烹而食之經信宿韋得疾暴卒有碧衣人引至府舍廨宇頗甚嚴肅旣入門見廳事有女人戴金翠冠著紫繡衣據案而坐左右侍者皆黃衫金櫛如宮內之飾有一人吏從執簿領而出及軒陛間付雙鬟青衣著於繡衣案上更引韋生東廡曹署理詰殺魚之狀韋引過道樞云非某之罪吏曰此雨龍也若潛伏於江海湫湄雖人所食卽無從而辨矣但昨者得之於井中崔氏與君又非愚昧殺而啖之俱難獲免然君且卻還試與崔廣為佛道功德庶幾消減其過自茲浹旬當復相召韋忽然而寤具以所說話於眷屬命道樞具述其事道樞雖懷憂迫亦未深信才經及旬餘韋生果歿韋乃道樞姑之子也數日後寄夢於母云以殺魚獲罪所至之地卽水府非久當受重譴可急修黃籙道齋尚冀得寛刑辟表兄之過亦成矣今夕當自知其事韋母泣告道樞及瞑昏然而寢復見碧衣人引至公署俱是韋之所述俄有吏執黑紙丹書文字立道樞於屏側疾趨而入見繡衣操筆而書訖吏接之而出令道樞覽之其初云某官登四品年至七十二其後有判詞云崔道樞所害雨龍事關天府原之不可按罪急追所有官爵並皆削除年壽亦減一半時道樞三十五矣夜分而寤恍惚悲涕莫知所為時節在冬季其母方為修崇福力纔及春首抱疾數日而終時崔之妻孥咸在京師紫微備述其事舊傳夔州及牛渚磯皆是水府未詳道樞所至何所也
洛中豪士
乾符中洛中有豪貴子弟承藉勳蔭物用優足恣陳錦衣玉食不以充詘為戒飲饌華鮮極口腹之欲有李使君出牧罷歸居止亦在東洛深感其家恩舊欲召諸子從容有敬愛寺僧聖剛者常所來往李因以其宴為說僧曰某與之門徒久矣每見其飲食窮極水陸滋味常饌必以炭炊往往不愜其意此乃驕逸成性使君召之可乎李曰若求象白猩唇恐不可致止於精潔修辦小筵未為難事於是廣求珍異俾妻孥親為調鼎備陳綺席雕盤選日為請弟兄列坐矜持儼若冰玉肴羞每至曾不下筯主人揖之再三惟霑果實而已及至水餐俱致一匙於口然相盻良久咸若餐荼食蘗李莫究其由以失飪為謝明日復睹聖剛備述諸子情貌僧曰某前所說豈謬哉而因造其門以問之曰李使君特備一筵庖膳間可為豐潔何不略領其意諸子曰燔炙煎和未得其法僧曰他物縱不可食炭炊之飯又嫌何事復曰上人未知凡以炭炊飯先燒令熟謂之煉火方可入爨不然猶有煙氣李使君宅炭不經煉是以難於湌啖僧撫掌大笑曰此非貧道所知也及大寇先陷瀍洛財產剽掠俱盡昆仲數人與聖剛同時竄避潛伏山草不食者三日賊鋒稍遠徒走將往河橋道中小店始開以脫粟為餐而賣僧囊中有錢數文買於土杯同食腹枵旣甚粱肉之美不如僧笑而謂曰此非煉炭所炊不知可與諸郎君吃否但低首慚靦無復詞對
古人云膏粱之性難正其此之謂乎是以聖人量腹而食賢者戒於奢逸宋武帝幸武帳堂將往勑諸子弟勿食至會所賜饌日旰而食不至咸有飢色帝謂曰爾曹少長驕貴不見百姓艱難今使爾等識有飢苦知以節儉期物前聖用心同旨哉
鳳翔府舉兵討賊
巢寇攻陷宮闕近京藩鎮悉無兵備初王仙芝敗衄黃寇引餘黨南走交廣朝廷以高駢令公統帥諸道兵師於江湖屯據要路議者以為高令公奕世名將可以坐制凶渠及賊徒擁眾北來浮舟遂逼淮甸於天長縣廣布營寨駐泊高令公旣不出軍但閉關自保而已賊鋒因此彌鋭長驅遂涉淮北時齊相公領青州睹蜂蟻強眾亦不敢進卷斾遄征或於中路遲留藩屏旣無捍禦廟堂復失機謀盜遍九衢乃未知覺豈不異哉時李相鎮蒲津鄭相鎮岐下旣聞車駕播遷俱有勤王之念鄭相國率賓僚將校共巡城壘雉堞池隍悉皆毀塞計其修築之功萬旅月餘未竟而賊鋒方盛立虞奔軼明晨復召從事大將坐於內廳詢以謀計咸以巨盜方熾未可枝梧眾議且欲從權俟兵集乃圖收復相國曰諸君勸某臣賊乎於是歘然而倒左右扶之不及為地甃所傷面首皆破洎日午達于明旦口喑尚未能語是時關輔征鎮咸已歸欵唯鳳翔信耗不通賊議興師致討有奔來者具述其事於是監軍與僚佐代為表章使兩騎馳至京國賊徒覽之大喜遣王懷順將百餘人厚齎彩繒金玉以申慰勞之意旣而開筵以待懷順宴席施設侔於曩日列坐行觴將陳飲饌樂工纔合管絃文武軍吏及聲妓一時慟哭監軍從事雪涕止之良久方定懷順與來者皆駭愕相眄就食乃問其由時吏部孫侍郎亦在幕中對曰相國自鎮此方恩及萬物聽政之暇時命音樂與將吏交歡遽及風疹所侵今辰不赴茲會眾聞絲竹聲不覺悲泣耳是日合城老幼咸共淒傷相國聞之曰我知億兆人民之心未厭唐德賊勢雖甚竊據宮闕滅亡當在旦夕於是密飛羽檄告於鄰道會兵旬朔間邠涇洋隴及沿邊藩鎮俱以鋭師來集旣而神策守鎮軍士聞風亦至麾下一旦賊中遣千餘人大索糧糗于時烽候已嚴偵邏殊密雲旗霜刃森羅於百里之內賊入界大驚俱就擒戮有後殿者奔以狀告兇黨無不奪魄陷京黔庶亦思奮勇初有走還京中者云鳳翔鄭相公已叛黃王兵士甚眾巢聞之殊不介意言我行卻半天下所至無不收剋直至高令公猶不敢出軍敵我鄭相國擬作何計唯趙張王潘聞之已為奔軼之備也俄而蒲關晉絳並汾澤潞及河北三鎮並舉雄師翕然響附相國仗節訓兵援旗誓眾摧鋒督戰累銼兇渠首運奇謀終摧巨孽其後請朝庸蜀復秉化權匡國濟時終始一致文經武緯何謝古人詩云維嶽降神生甫及申維申及甫維周之翰相國有焉
老君廟畫
東都北邙山有玄元觀南有老君廟臺殿高敞下瞰伊洛神仙泥塑之像皆開元中楊惠之所製奇巧精嚴見者增敬壁有吳道元畫五聖真容及老子廟胡經事丹青絕妙古今無比杜工部題詩云配極元都閟慿高禁籞長守祧嚴具禮掌節鎮非常碧瓦初寒外金莖一氣旁山河扶繡戶日月近雕梁仙李蟠根大猗蘭奕葉光世家遺舊史道德付今王畫手看前輩吳生遠擅場森羅移地軸妙絕動宮牆五聖聯龍袞千官列雁行冕旒俱秀發旌斾盡飛楊翠柏深留景紅梨回得霜風箏吹玉柱露井凍銀床身退卑周室經傳拱漢皇谷神如不死養拙更何鄉敬愛寺復有雉尾病龍莫知畫者誰氏繪事奇巧皆入神之迹雉尾在東廡觀音院天王部從中緋衣神人抱野雉一只逼而觀之勢若飛動政平坊安國觀明皇朝玉真公主所建門樓高九十尺而柱端無栱枓殿南有精思院琢玉為天尊老君之像葉法善羅公遠張果先生並圖之於壁院南池沼引御渠水注之壘石像蓬萊方丈瀛洲三山女冠多上陽退宮嬪御其東與國學相接咸通中有書生云每清風朗月卽聞山池之內步虛笙磬之音盧尚書有詩云夕照紗窗起暗塵青松繞殿不知春君看白首誦經者半是宮中歌舞人
白傅乘舟
白尚書為少傅分務洛師情興高逸每有雲泉勝境靡不追遊常以詩酒為娛因著醉吟先生傳以敘盧尚書簡辭有別墅近枕伊水亭榭清峻方冬與群從子姪同遊倚欄眺玩嵩洛俄而霰雪微下情興益高因話廉察金陵常記江南煙水每見居人以葉舟浮泛就食菰米鱸魚近來思之如在心目良久忽見二人衣蓑笠循岸而來牽引水鄉蓬艇船頭覆青幕中有白衣人與衲僧偶坐船後有小灶安桐甑而炊丱角僕烹魚煮茗泝流過於檻前聞舟中吟嘯方甚盧撫掌驚歎莫知誰氏使人從而問之乃曰白傅與僧佛光同自建春門往香山精舍其後每遇親友無不話之以為高逸之情莫能及矣
嚴史君遇終南山隱者
大中末建州刺史嚴士則本穆宗朝為尚醫奉御頗好真道因午日於終南山採藥迷誤於巖嶂之間不覺遂行數日所齎糗糧旣盡四遠復無居人計其道路去京不啻五六百里然而林岫深僻風景明麗忽有茅屋數間出於松竹之下煙蘿四合纔通小徑士則連扣其門良久竟無出者窺其籬隙之內有一人於石榻偃臥看書推戶直造其前方乃攝衣而起士則拜罷自陳行止因遣坐于盤石之上亦問京華近事復詢天子嗣位幾年云自安史犯闕居此迄于今日士則具陳奔馳涉歷資糧已絕迫於枵腹請以食饌救之隱者曰自居山谷且無煙爨有一物可以療之念君遠來相遺自起於梁棟之間脫紙囊開啟其中有百餘顆如藊豆之狀俾於藥室取鐺拾薪汲泉而煮良久盛有香氣視之已如掌大曰可以食矣渇卽取鐺中餘水飲之士則方啖其半已極豐飢復曰汝得至此當有宿分自茲三十年間不飢渇俗情慮將淡泊也他時位至方伯當取羅浮相近儻能脫去紛華兼獲長生之道辭家日久可以還矣士則將欲告歸因述慮失道曰勿憂去此二三里與採薪人相值可以隨之而至國門不遠旣出於山隅果有採薪者在路側或問隱者姓名竟無所對纔經信宿已及樊川村野旣還輦轂不喜更嘗滋味日覺氣壯神清有驂鸞馭鶴之意衣褐杖藜多止岩岫居守盧僕射耽味元默思睹異人有道流述其事延之致於門下及聞方伯之說因以處士奏官自梓州別駕作牧建溪時年已九十到郡纔經周歲解印乃歸羅浮及韋相公宙出鎮廣南使人訪之猶在山谷大中十四年之任建安路由江浙時蕭相國觀風浙右於桂樓宿宴召之唯飲酒數杯他皆無食也
韋顓梟鳴
大中年韋顓舉進士詞學優贍而貧窶滋甚歲暮飢寒無以自給有韋光者待以宗黨後名殷裕之輟居所外舍館之放榜之夕風雪凝互報光成名者絡繹而至顓略無登第之耗光延之於堂際小閣備設肴饌慰安之見光婢妾羅列衣裝僕者排比鞍馬顓夜分歸于所止擁爐而坐愁歎無已候光成名將修賀禮寢榻迫于壞牖以橫竹掛席蔽之簷際忽有鳴梟頃之集於竹上顓神魄驚駭杖策出戶逐之飛起復還久而方去謂僕者曰我失意亦無所恨妖禽作怪如此兼恐橫罹災患俄而禁鼓忽鳴榜到顓已登第光之服用車馬悉皆遺焉世以鵩至梟鳴不祥之兆近觀數事亦不然乎
昔鄧艾梟鳴牙旗乃軍勝之兆張率更聞於庭樹亦授官之祥以此推之未必皆為不吉者
命相日雨雹崔沆豆盧琢
乾符六年夏五月巢寇自廣陵將及襄漢朝廷以王鐸令公為南面都統崔相國豆盧相國同日策拜宣麻之際殿庭霧氣四塞及政事堂立班賀有雹大如雞卵時五月二十三日識者以為鈞軸不祥之兆明年大寇攻陷京師二相俱及于難其天意乎非人事也
李生見神物遺酒
咸通中有中牟尉李潯寓居圃田別墅稟性剛戾不以鬼神為意每見人銜杯酹酒無不怒而止之一旦暴得風眩方臥簷廡之下忽有田父立於榻前云鄰伍間欲來省疾見數人形貌尫劣服飾或青或紫後有矮僕提酒兩壺相與歷階而上左右妻孥悉無所睹謂潯曰爾常日負氣忽於我曹至於醪醴之間必為他人愛惜今有醇酎數斗眾欲遺君一醉俄以巨盆滿酌逼飲兩壺俱盡床笫衾禂皆是餘瀝將出謂潯曰何似當時惜酒自茲百骸昏悴如病宿酲寢瘵惙然數月方愈馮給事為鄭州刺史親召李生而說之
說方士
武宗皇帝好神仙異術海內道流方士多至輦下趙歸真探賾元機善制鉛汞氣貌清爽見者無不竦敬請於禁中築望仙臺高百尺以為鸞驂鶴馭可指期而降常云飛煉中須得生銀詔使於樂平採取旣而大役工徒所出者皆銜石礦非烹冶乃無從而得歸真齋醮數朝寫御書置於巖穴間俄有老人策杖而至曰山川藏寳蓋因有道而出況明主以修真為念是何感應不臻尊師無復懷憂明旦當從所請語罷而出莫知其所之是夕有聲如雷山礦豁開數丈銀液坌然而湧出與入用之數相符禁中修煉至多外人罕知其術復有金陵人許元長王瓊者善書符幻變近於役使鬼神會昌初召至京國出入宮闈武皇謂之曰吾聞先朝有明崇儼善於符籙嘗取羅浮山柑子以資御果萬里往來止于旬日我雖聖德不逮前朝卿之術豈便劣於崇儼元長謝曰臣之受法未臻元妙若涉越山海恐誣聖德但千里之間可一日而至上曰東都常進石榴時已熟矣卿今夕當致十顆元長奉語而出及旦寢殿始開金盤貯石榴致於御榻俄有中使奉進亦以所失之數上聞靈驗變通皆如此類王瓊妙於化物無所不能方冬以藥栽培桃杏數株一夕繁英盡發芳蘂穠艷月餘方謝及武皇猒代歸真與瓊俱竄逐嶺表唯元長逸去莫知所在昊天觀周尊師乾符中年九十七自言以童幼間便居洞庭山諸父隱堯深得真道有張孺華者襄漢豪士耽味元默一旦廣齎財寶訪道於江湖之間至吳門知隱堯出世修煉徑往洞庭詣之囊槖中所挈金帛傾竭以資香火隱堯知其志俾於岸頂坐守藥爐其或風雨晦冥往往有神物來萃殊形詭狀深可駭人孺華端潔自安竟不微動如此者涉於周歲隱堯謂之曰爐中煉藥乃七返靈砂也雖非九轉金丹餌之可還魂返魄曩令子弟數輩守之靡不畏怯而罷汝相從未久遂能苦節如是及鼎開藥成纔成十粒但令寶之以囊篋未傳吞餌之法孺華以去鄉逾年一旦告歸覲省隱堯別謂之曰吾知汝未能久住自茲復為世網所縈苟慕仙之意不忘勿以囂塵為戀付汝之藥每丸可益算十二有疾終者審其未至朽敗雖涉旬能使再活然事關陰隲非行道有心之徒不可輕授凡欲此藥救人當焚香啟告吾為助爾孺華歸甚為鄉里所敬父母遘疾而歿服之皆愈居數歲復詣洞庭繫舟於金陵江岸有良賈徐士則者乘巨艘十餘隻亦於浦間同泊有子一人方及壯歲無疾而殞於中夜父母咸以衰耄哭泣不食崇朝孺華憫之因以靈砂往救其初服之時未驗再服一粒蹶然而蘇云所至之處城府甚嚴方為吏從拘録俄有二黃衣人手執丹書文字洞庭周尊師令喚廳事間有紫衣者據案而坐於是簪笏而興謂左右曰仙師來召焉可復留乃令放還謂曰汝因此壽命增延當可力行善道士則所將財物分其半以答孺華孺華取錢五十萬散施貧乏至洞庭與隱堯俱隱
廣謫仙怨詞台州刺史竇宏餘撰
元宗天寶十五載正月安祿山反陷沒洛陽王師敗績關門不守車駕幸蜀途次馬嵬驛六軍不發賜貴妃自盡然後駕發行次駱谷上登高下馬謂力士曰吾蒼惶出狩長安不辭宗廟此山絕高望見秦川吾今遙辭陵廟因下馬望東再拜嗚咽流涕左右皆泣謂力士曰吾取九齡之言不到於此乃命中使往韶州以太牢祭之中書令張九齡每因奏對未嘗不諫誅祿山上怒曰卿豈以王夷甫識石勒便殺祿山於是不敢諫矣因上馬遂索長笛吹於曲曲成潸然流涕竚立久之時有司旋錄成譜及鑾駕至成都乃進此譜請曲名上不記之視左右曰何曲有司具以駱谷望長安下馬後索長笛吹出對上良久曰吾省矣吾因思九齡亦別有意可名此曲為謫仙怨其旨屬馬嵬之事厥後以亂離隔絕有人自西川傳得者無由知但呼為劍南神曲其音怨切諸曲莫比大歷中江南人盛為此曲隨州刺史劉長卿左遷睦州司馬祖筵之內吹之為曲長卿遂撰其詞意頗自得蓋亦不知本事詞云晴川落日初低惆悵孤舟解攜鳥去平蕪遠近人隨流水東西白雲千里萬里明月前溪後溪獨恨長沙謫去江潭春草萋萋餘在童幼亦聞長老話謫仙之事頗熟而長卿之詞甚是才麗與本事意興不同餘旣備知聊因暇日輒撰其詞復命樂工唱之用廣不知者其詞曰胡塵犯闕衝關金輅提攜玉顏雲雨此時消散君王何日歸還傷心朝恨暮恨回首千山萬山獨望天邊初月蛾眉猶在彎彎軿以為竇史君序謫仙怨云劉隨州之詞未知本事及詳其意但以貴妃為懷蓋明皇登駱谷之時實有思賢之意竇之所製殊不述焉駢軿因更廣其詞蓋欲兩全其事雖才情淺拙不逮二公而理或可觀貽諸識者詞云晴山礙日橫天綠迭君王馬前鑾輅西巡蜀國龍顏東望秦川曲江魂斷芳草妃子愁凝暮煙長笛此時吹罷何言獨為嬋娟
含元殿
含元殿國初建造鑿龍首崗以為基趾彤墀扣砌高五十餘尺左右立栖鳳翔鸞二闕龍尾道出於闕前倚欄下瞰前山如在諸掌殿去五門二里每元朔朝會禁軍與御仗宿於殿庭金甲葆戈雜以綺繡羅列文武纓佩序立蕃夷酋長仰觀玉座若在霄漢識者以為自姬漢之代迄于亡隋未有如斯之盛京城自朱泚之亂逮乾符中近百年無事君臣和葉四表靖謐文物之盛籠罩姬漢蕃方職貢府無虛月上至士君子下及庶民皆修飭廉謹以邀時譽食祿者守其官耕賈者專其業八紘四海遂同文軌承平旣久稍務奢逸貴族豪家輕視稼穡征鎮牧守或非其才黔黎興杼軸之嗟郡邑有萑蒲之盜然主上勞謙端委無虧聖政亦使寇犯神州鑾輅播越況秦漢之代魏晉之時主荒臣殘豈不顚覆今則睹淳輝之列啟中興之期億兆人心復新於唐德矣禮樂刑政得無誡哉
曲江
曲江池本秦世隑洲開元中疏鑿遂為勝境其南有紫雲樓芙蓉苑其南有杏園慈恩寺花卉環周煙水明媚都人遊翫盛於中和上巳之節綵幄翠幬匝於堤岸鮮車健馬比肩擊轂上巳節賜宴臣僚京兆府大陳筵席長安萬年兩縣以雄盛相較錦繡珍玩無所不施百辟會於山亭恩賜太常及敎坊聲樂池中備綵舟數隻唯宰相三使北省官與翰林學士登焉每歲傾動皇州以為盛觀入夏則菰蒲蔥翠柳陰四合碧波紅蕖湛然可愛好事者賞芳辰玩清景聯騎攜觴亹亹不絕
昇平裴相國廉察宣城朝謝後未離京國時曲江荷花盛發與省閣名士數人同遊自慈恩寺屏去左右各領小僕步至紫雲樓下見五六人坐於水際裴公與名士憩于旁中有黃衣飲酒半酣軒昂頗甚指顧笑語輕脫裴意稍不平揖而問之吾賢所任何官率爾而對曰喏卽不敢新授宣州廣德縣令連問裴曰押衙所任何職裴公效曰喏卽不敢新授宣州觀察使於是狼狽而走同坐亦皆奔散朝士撫掌大笑不數日布於京華左右於銓司訪之云有廣德縣令請換羅江宰矣宣皇在宮卽聞是說與諸王每為戲談其事及龍飛裴公入秉鈞軸因書麻制回謂樞近曰喏卽不敢新授中書侍郎平章事
真身
咸通十四年詔自鳳翔迎真身至于輦下真身相傳云是釋迦文佛中指節骨長一寸八分瑩浄如玉以小金棺盛之舊於鳳翔建塔又釋氏涅槃經云如來於雙林滅度貯於金棺銀槨積旃檀香焚之諸天以八金剛分取舍利唯留四牙餘悉煨燼未詳此骨從何而有都城士庶奔走雲集自開遠門達於岐川車馬晝夜相屬飲饌盈溢路衢謂之無礙檀施京城坊曲舊有迎真身社居人長幼旬出一錢自開成之後迄于咸通計其資積無限於是廣為費用時物之價高茶米載以大車往往至於百兩他物豐盈悉皆稱是至京日上與諸王親御城樓坊市以繒綵結為龍鳳象馬之形紙竹作僧佛鬼神之狀幡花幢蓋之屬羅列二十餘里間之歌舞管絃雜以禁軍兵仗緇徒梵誦之聲沸聒天地民庶間有嬉笑踴躍者有悲愴涕泣者真身以寶輿舁之居于內殿數月俄屬懿皇猒代密使送於鳳翔先是真身到城每坊十字街以磚壘浮圖供養妖妄之輩互陳感應或云夜中震動或云其上放光以求化資財因此獲利者甚眾及宮車晏駕怗然乃定諸坊浮圖一時毀坼有好事者密詢放光之由云以大雲母片窺看遠而望之靡不傾信耳咸通乾符中興善寺復有阿闍黎以敎法傳授都下翕然宗之所居院金碧華煥器用俱是寶玉語人云焚香結坐每告西方及遷化謚為普照大師信者咸為出涕劉都尉崔給事寓張常侍同與中貴多為弟子出城之日皆縞素後隨勸朝士持齋受其法者不復思理時務
駢軿嘗讀名僧傳宋文帝時有求那跋摩居金陵秪洹喜文帝謂之曰弟子常願持齋不殺迫於以身徇物不獲遂從法師不遠萬里來化此國將何以敎化之對曰道在心不在事法由已不由人且帝王凡庶所修亦有殊矣若凡庶者身賤名微德不及遠其敎不出於閨門其言不行於僕妾若不克己苦躬行善持戒將何以用心哉帝王以四海為家萬民為子出嘉言則士庶咸悅布一善則人神以和刑清不夭其命役簡不勞其力辨鍾律定時令鍾律辨則風雨調號令時則寒暑節知百姓之飢斯所以就於無飢知百姓之寒斯所以就於無寒如此持齋亦大矣不殺則眾矣安在於闕一時之膳全一禽之命然後乃宏濟也文帝撫機嗟嘆稱善良久乃曰俗人迷於遠理沙門滯於近敎迷遠理者謂至道虛說滯近敎者則拘攣章句如公者真所開悟明達可以言天人之際矣
元相國謁李賀
元和中進士李賀善為歌篇韓文公深所知重於縉紳之間每加延譽由此聲華藉甚時元相國稹年老以明經擢第亦攻篇什常願交結賀一日執贄造門賀覽刺不容遽令僕者謂曰明經擢第何事來看李賀相國無復致情慚憤而退其後左拾遺制策登科日當要路及為禮部郎中因議賀祖禰諱晉不合應進士舉亦以輕薄時輩所排遂成轗軻文公惜其才為著諱辯錄明之然竟不成事
自大中咸通之後每歲試春官者千餘人其間章句有聞亹亹不絕如何植李玫皇甫松李孺犀梁望毛濤貝庥來鵠賈隨以文章著美溫庭筠鄭瀆何涓周鈐宋耘沈駕周繁以詞賦標名賈島平曾李陶劉得仁喻坦之張喬劇燕許琳陳覺以律詩流傳張維皇甫川郭鄩劉延暉以古風擅價皆苦心文華厄於一第然其間數公麗藻英詞播於海內其虛薄叨聯名級者又不可同年而語矣
丁約劍解
大歷初韋行式為西川採訪使有姪曰子威年及弱冠聰敏溫克常耽玩道書惑神仙修煉之術有步卒丁約者執役於部下周旋勤恪未嘗少惰子威頗私之一日辭氣慘慄云欲他適子威怒曰籍在轅門焉容自便丁曰去計已果不可留也然某肅勤左右二載於茲未能忘情思有以報某非碌碌求食者尚縈俗閫耳有藥一粒願以贈別食此非能長生限內無他恙矣因褫衣帶得藥類粟以奉子威又謂曰郎君道情深厚不欺闇室終當棄俗尚隔兩塵子威曰何謂兩塵對曰儒謂之世釋謂之劫道謂之塵善堅此亦復遐壽後五十年近京相遇此際無相訝也言訖而出子威驚愕亟命追之已不及矣主將以逃亡上狀請落兵籍爾後子威行思坐念留意尋訪竟亡其蹤後擢明經第調數邑宰及從心之歲毛髮皆鶴時元和十三年也將還京師夕於驪山旅舍聞通衢甚嘩詢其由曰劉悟執逆帥李師道下將至闕下步出視之則兵仗叢衛桎梏纍纍其中一人乃丁約也反接雙臂長驅而西齒髮強壯無異昔日子威大奇之百千人中驚認之際丁約則已見矣微笑遙謂子威曰尚記臨邛別否一瞬五十載矣幸且相送至前驛須臾到滋水則散縶於郵舍壁間開一竅以給食物子威窺之俄見脫置桎梏覆之以席躍自竇出與子威攜手上旗亭話闊別之恨且嘆子威之衰耄子威謂曰仙兄既有相見之期聖朝奄宅天下何為私叛臣耶丁曰言之久矣何所逃哉蜀國睽辭豈不云近京相遇慎勿多訝乎又問曰果就刑否對曰道中有尸解劍解火解水解惟劍解實繁有徒嵇康郭璞非受戕害者以此委蛻耳異韓彭與糞壤并也某或思避自此而逃孰能道耶他問不對唯云須筆子威搜書囊以進亦愧領之子威又曰某得親朋書促令著鞭以為明晨藁街寓目豈蛻於此乎丁曰未也夕當甚雨未克行刑一再晝雨止國有小故十九日大限方及君於此時幸一訪別言訖還館復入穴荷校以坐子威卻往溫泉日已晡矣風埃坌起夜中雨果大澍遲明泥及骭詔改日行刑再宿方霽則王姬有薨於外館者復三日不視朝果至十九日方獻廟巡廛阝始行大戮子威是日飫僕飽馬詰旦往棘場候焉停午間方號令迴觀者不啻億兆眾矣面語不辨寸步相失俘囚纔到丁已志焉遙目子威笑頷三四及揮刃之際子威獨見斷筆霜鋒倏及之次丁囚躍出而南廣眾之中躡足以進又登酒肆言當之蜀脫衣換觴與子威對飲云某自此遐適矣勉於奉道猶隔兩塵歸奉候於崑崙石室言訖下旗亭冉冉西去數步而滅
滎陽公清儉
滎陽公尚書鄭澣以清規素履嗣續門風尹正圻南日有從父昆弟之孫自覃懷來謁者力農自贍爾未嘗干謁拜揖甚野冠帶亦古鄭公之子弟僕御皆笑其疏質而公心獨憐之問其所欲則曰某為本邑以民待久矣思得承乏一尉乃錦遊故鄉里也公深然之而公之清譽重德為時所歸或致書於郡守猶臂之使指也將脂轄前一日召甥姪與之會食有蒸而為餅者鄭孫搴去其皮然後食之公大嗟怒曰皮之與中何以異耶僕常病澆態訛俗驕侈自奉思得以還淳返樸敦厚風俗是獨憐子力用弊衣必能知艱難於稼穡奈何囂浮有甚於五侯家綺紈乳臭兒耶因引手請所棄餅表鄭孫錯愕失據器而承之公則盡食所棄遂揖歸賓闥贈以束帛斥歸鄉里
郗尚書鼠妖
許下郗尚書士美元和末為鄂州觀察使仁以撫下忠以奉上政化之美載在冊書一日夙興將出視事束帶已畢左手引鞟未及陷足忽有巨鼠過庭北向拱立而舞八座大怒驚叱之略無憚意因擲靴以擊鼠則奔逸有毒虺墮於鞟中珠目錦身長筴細螫勃勃起于舌端向無鼠妖則必致臃指潰足之患矣
裴晉公大度皇甫郎中福直附
皇甫郎中湜氣貌剛質為文古雅恃才傲物性復褊而直為郎南宮時乘酒使氣忤同列者及醒不自適求分務溫洛時相允之值伊瀍仍歲歉食正郎滯曹不遷省俸甚微困悴且甚嘗因積雪門無轍跡庖突無煙晉公時保釐洛宅入有以為言者由是卑辭厚禮辟為留守府從事正郎感激之外亦比比乖事大之禮公優容之如不及先是公討淮西日恩賜鉅萬貯于集賢私第公信浮屠教且曰燎原之火漂杵之誅其無玉石俱焚者乎因盡捨討叛所得再修福先佛寺危樓飛閣瓊砌璇題就有日矣將致書於祕監白樂天請為刻珉之詞值正郎在座忽發怒曰近舍某而遠征白信獲戾於門下矣且某之文方白之作自謂瑤琴寶瑟而比之桑間濮上之音也然何門不可以曳長裾某自此請長揖而退座客旁觀靡不股慄公婉詞敬謝之且曰初不敢以仰煩長者慮為大手筆見拒是所願也非敢望也正郎赬怒稍解則請斗釀而歸至家獨飲其半寢酣數刻嘔噦而興乘醉揮毫黃絹立就又明日潔本以獻文思古謇字復怪僻公尋繹久之目瞪舌澀不能分其句讀畢嘆曰木玄虛郭景純江海之流也因以寶車名馬繒彩器玩約千餘緡置書命小將就第酬之正郎省札大忿擲書於地叱小將曰寄謝侍中何相待之薄也某之文非常流之文也曾與顧況為集序外未嘗造次許人今者請製此碑蓋受恩深厚爾其辭約三千餘字每字三匹絹更減五分錢不得小校既恐且怒躍馬而歸公門下之僚屬列校咸扼腕切齒思臠其肉公聞之笑曰真命世不羈之才也立遣依數酬之自居守府至正郎里第輦負相屬洛人聚觀比之雍絳泛舟之役正郎領受之無愧色湜褊急之性獨異於人嘗為蜂螫手指因大躁急命臧獲及里中小兒輩箕斂蜂巢購以善價俄頃山聚於庭則命碎爛於砧機杵臼絞取其液以酬所痛又嘗命其子松錄詩數首一字小誤詬詈且躍呼杖不及則擒齧其臂血流及肘而止其褊訐之性率此類也
吐突承璀地毛
仲尼云必也正名乎近世逢掖恥呼本字南省官局則曰版圖小績春闈秋曹北省官位則曰紫微貂蟬側坡夕拜未嘗正名其名豈宣父之本意也左軍中尉吐突承璀方承恩顧及將敗之歲有妖生所居先是承璀嘗華一室紅梁粉壁為謹詔敕藏機務之所一日晨啟其戶則有毛生地高二尺許承璀大惡之且恐事泄乃躬執箕帚芟除以瘞雖防口甚固而亹亹有知者承璀尤不欲達於班列一日命其甥嘗所親附者曰姑為我微行省闥之間伺其叢談有言者否甥稟教斂躬而往至省寺即詞詰守衛輒不許進方出安上門逢二秀士自貢院迴笑相謂曰東廣坤毳可以為異矣甥馳告曰醋大知之久矣且易其名呼矣謂左軍為東廣地毛為坤毳矣承璀笑曰其可那何或令專局北司則飛龍莊宅內園弓箭皆得以文呼也其明年承璀以托附澧王潛圖不軌籍沒其家
丞相妻命朱衣吏引馬
丞相河南公妻晉國夫人京兆才辨強明資質瑰秀嘗登樓軸簾俯瞰阡陌軒車簪紱經過樓下俯蓋撾馬若不自安而晉國冶態自恃無羞避色一日命婦朝覲皇太后仗鼓纔下晉國出宅將升步輦執燭者雙前步引晉國怒不乘馬傍有中書緋衣吏二人方請事於丞相門晉國謂曰第持炬前導緋衣吏辭以前無規晉國曰且使有之亦因人而著非天降地出也今則以自我而始吏逡巡不得免乃捧火登騎自是宰相妻出得以中書朱紱吏為騶導
滄州釣飛詔
大和末司空隴西公之鎮橫海也九年十一月朝廷行大戮宣刑於四方急詔北渡於時寒氣方隆河冰層合以詔北渡公急擊冰令截舟中流水勝舟覆舟人盡溺詔書隨沒守者以狀聞水工大恐失腳捽地走東西階乃連使飛令鞭策相沓以必復為命守吏持眾擊冰抉詔搜索六日竟不得渾河奔湍崩騰東走度其泛去不啻千萬里也水工又謂津吏曰王命莫大爾吏不敬俾有斯溺且不得詔吏無大小一死之吏輩得令大怒於是相與言曰吾帥信于用刑今不得詔吾百族之血當殷於河畔枯草矣然河神陰騭遽敢沒天子之書而忍嫁禍於吾輩哉請帥禱祭冀憑肸蠁而有以復也水工乃命具蠲潔版詞而祝之詞卒酒瀝划然有聲若飛靂橫霆地動水響倏而視之則河冰中斷二十餘丈間闊三四步沉絲一釣隨鉤而出第印微濕封角不敗
議者曰黃河流激大冰既合而布封一尺輕止半升長水之下六日之久復與一縷相遇斯蓋水神河伯以芝泥緘敕蛟魚輩推鱗翼總而歸之時有從事掾宋藩為記甚備然多歸美於水工議者以此薄之
周丞相對揚
文宗皇帝自改元開成後嘗鬱鬱不樂駕幸兩軍球獵宴會十減六七寵錫之命左解於右蓋上意有所嫌忌而不能去也四年冬杪風痹稍間延英初對宰臣時以藥餌初平台座略奏事後諸司及待制官並不召對蓋慮宸居之疲倦也及仗下後又坐思政殿拱默良久左右侍衛者屏息不敢進上徐謂曰今日直翰林者為誰學士院使奏曰中書舍人周墀上曰試命名來汝南公既至上命之坐以金屈卮賜酒三器問曰朕何如主汝南公降階再拜而稱曰小臣不足以知大君之德凡百臣庶皆言陛下唐堯之聖虞舜之明殷湯之仁夏禹之儉上曰卿愛君之志不得不然然朕不敢追蹤堯舜禹湯之明所問卿者何如周赧漢獻爾汝南公震懼惶駭又再拜而言曰陛下自出震乘乾光宅天下誕敷文教銷偃武功蠻貊懷柔車書順軌臣竊謂羲昊軒頊纔可抗衡至于周之成康漢之文景曾不足比數豈可以赧獻亡國之君而上攀睿德哉伏願陛下無執捴謙之小節以為社稷之大幸也則天下幸甚生靈受福非獨臣之願也上又曰朕自以為不及也周赧漢獻受制於強諸侯今朕受制於家臣固以為不及也既而龍姿掩抑淚落衣襟汝南公隕越於前不復進諫因俯伏流涕再拜而退自爾不復視朝以至厭代
李文公夜醮
李文公翱自文昌宮出刺合淝郡公性褊直方正未嘗信巫覡之事客有李處士者自云能通鬼神之言言事頗中一郡肅敬如事神明公到郡旬月乃投刺候謁禮容甚倨公心忌之思以抑挫抗聲謂曰仲尼大聖也尚云未知生焉知死子能賢於宣父耶生曰不然獨不見阮生著無鬼論精辨宏贍人不能屈致鬼神見乎且公骨肉間朝夕當有遘病沉困者宴安鴆毒則已或五常粗備漬於七情孰忍視溺而不援哉公愈怒立命械繫之將痛鞭其背果噦食昏瞑百刻不糝遍召醫藥曾無少瘳愛女數人既笄未嫁環牀呱呱而泣且歸罪於公之桎梏李生也公以伉儷義重息胤情牽不得已解縲紲而祈叩之則曰第手翰一狀俟夜禱之某留墨篆同焚當可脫免仍誡曰慎勿箋易鉛槧他無所須矣公敬受教即自草詞祝潔手書之性褊札寫數紙皆誤不能爽約則又再書燭灺更深疲於毫研克意一幅繕札稍嚴而官位之中竟箋一字既逾時刻遂併符以焚聞呻吟頓減闔室相慶黎明李生候謁公深德之生曰禍則可免猶謂遲遲誡公無得漏略何為復注一字公曰無之向寫數本悉以塗改不忍自欺就焚之書頗為精謹老夫未嘗忘也生曰譚何容易祝詞在斯因探懷以出示則昨日所燼之文也公驚愕慚赧避席而拜酬之厚幣竟無所取旬日告別不知所從病亦漸間
路舍人友盧給事
路舍人群與盧給事弘止性相異情相善紫微清瘦古淡未嘗言朝市夕拜魁梧富貴未嘗言山水紫微日謀高臥有制詔則就宅草之夕拜未嘗乞告有賓客則就省謁之雖秦吳所尚而塤篪其友一日雪滿玉京紫微在假夕拜將欲晏入先及路門紫微寓於南垣茅亭肆目山雪鹿冠鶴氅手卷膝琴篝火於爐酌杯於機忽聞盧至曰適我願兮促命延入夕拜金紫華煥意氣軒昂偶紫微道服而坐紫微曰盧六盧六曾莫顧我何也夕拜曰月限向滿家食相仍日詣台庭以圖外任紫微貌慘曰駕肩權門所不忍視且有夙分徒勞汝形臘營一壺能同幕席天地否夕拜曰詣省之計決矣紫微又呼侍兒曰盧六待去早來藥糜宜潔勻越中二飲器我與給事公儷食夕拜振聲曰不可紫微曰何也夕拜曰今旦犯冷且欲遐徵已市血食之加蒜者餐矣時人聞之以為路之高雅盧之俊達各盡其性
李丞相特達
丞相隴西公之秉鈞衡也以特達自負魚服民間時嘗旅遊覃懷寓王氏別野王氏先世薄宦子不以力稼自贍殺雞炊黍以備日餉汧相德之及佐佑大化王氏之齎逾限官來謁蹇驢村僕不得與鳴珂武衛者較進則隱於執金撾坎舍伺板輿出拜於道左汧相久之方省曰故人也遂芻餼之逾旬以前銜除大理寺評事且赬吉鈿軸于天官氏面授之前制獄寺有新蒞官者必寺寮舊委微此則在朝五品以上清資官為識蓋國家慎刑讞也王氏子罷耕客長安寺官既不友其僚朝客又皆昧其面往不克蒞復謁相門機務方繁積於外無肯為道其姓氏者既不果謁候坎舍如前步輦始過則鳧趨以進具道前事相君問曰有狀乎對曰無又曰有紙乎亦曰無襟袖何貯則遽探軸以進丞相舁中嘗置毫硯遂擁百騎批綾紙曰中書侍郎兼禮部尚書平章事李回識仍語廷評曰寄謝棘寺諸曹長此亦五品以上清資朝官也時議許以特達稱
楊江西及第
祭酒楊尚書敬之任江西觀察使載江西應科時成均長年天性尤切時已秋暮忽夢新榜四十進士歷歷可數寓目及半鍾陵在焉其鄰則姓濮陽而名不可辨既寤大喜訪於詞場則云有濮陽愿者為文甚高且有聲譽時搜訪草澤方急色目雅在選中遂尋其居則曰閩人未至京國楊公誡其子令聽之俟其到京與之往來以符斯夢一日楊公祖客灞上客未至間休於逆旅舍有秣馬伺僕如自遠來者試命詢之乃貢士偵所自曰閩問其姓曰濮陽審其名曰愿楊公曰吁斯天啟也安有既夢於彼復遇於此哉亟命相見濮陽逡巡不得讓執所業以進始閱其人眉宇清秀次與之語詞氣安詳終閱其文休理精奧問其所抵則曰今將僦居楊公曰不然盡驅所行置於庠序命江西寅夕與之同處楊公朝廷舊德為文有凌轢韓柳意尤自得者華山賦五千字唱在人口是後大稱濮陽藝學於公卿間人情翕然謂升第必矣試期有日因食麵之寒者一夕腹鼓而卒楊公惋痛嗟駭搜囊甚貧鄉路且遠力為營辦歸骨閩中仍謂江西曰我夢無徵汝之一名亦不可保及第甲乙則江西中選而同年無氏濮陽者固不可諭之夏首將關送于天官氏時相有言前輩重族望輕官職今則不然竹林七賢曰陳留阮籍沛國劉伶河間向秀得以言高士矣是歲慈恩寺榜因以望題題畢楊公閒步塔下仰視之則曰弘農楊載濮陽吳當恍然如夢中所睹
崔相國請立太子
丞相太保崔公莊嚴宏厚清雅公忠善誘後來有佐時許國之志時以藝學進者一參講席如登龍門初詔以繡衣自洛朝覲訪別承國寺僧神照照亦近歲名僧無出其右者謂曰弟子忝官西上師有何言贈別僧笑曰大哉臨別之問公避席以請則曰惡事不為賢人也善事不為聖人也崇高之名博施之利天下公器也與眾共之無或獨擅無或多取獨善多取禍生其中矣孔孟其猶病諸言既而別崔公不諭祥鸞威鳳遊於青雲爰立作相時宣宗景化維新求理方切將擅相印洽人望者十稔不易崔公春秋鼎富譽望雲高朝野人情謂可以繼汾陽王二十四考矣一日備顧問于便殿宰臣齊進上曰朕以時和歲豐萬方無事欲御樓肆赦以答天休可否丞相令狐公奏曰御樓所費至多宣下須有名目次則頻行赦宥實啟倖門今邊戍衣賜未充臣不敢草草商議俟至中書召有司計度續具申奏上不悅曰遣朕何處求御樓名目太保奏曰臣聞太子是天下之本實繫萬國之心七鬯是司國朝盛典陛下倘行大禮則豈惟肆赦兼可郊天時上方餌金石藥求長生之術遂致躁渴不康內外無人知者疑忌方切惡聆斯言俯首久之不復顧問後旬日罷知政事時同列惡其太勁有以飛語巧中者所賴自居台席人情攸歸上亦素知其名不能動搖不爾則憂在意表老僧贈別於斯驗焉
裴丞相古器
丞相河東公尚古好奇掌綸誥日有親表調授宰字於曲阜者耕人墾田得古鐵器曰盎腹容三斗淺項痹足規口矩耳朴厚古醜蠹蝕於土壤者既洗滌之復磨礱之隱隱有古篆九字帶盎之腰曲阜令不能辨兗州有書生姓魯善八體書子男召致於邑出盎示之曰此大篆也非今之所行者惟某頗嘗學之是九字曰齊桓公會於葵邱歲鑄邑宰大奇其說及以篆驗則字勢存焉乃輦致於河東公之門公以為麟經時物得以為古矣寶之猶鍾玦郜鼎也視草之暇輒引親枝之分深者觀之以是京輦聲為至寶公後以小宗伯掌文學柄得士之後生徒有以盎寶為請者裴公一日設食會門生器出於庭則離立環觀迭詞以贊獨劉舍人蛻以為非當時之物乃近世矯作也公不悅曰果有說乎紫微曰某幼專邱明之書齊侯小白諡曰桓公九合諸侯取威定霸葵邱之會是第八盟又按禮經諸侯五月而葬同盟至既葬然後反虞既虞然後卒哭卒哭然後定諡則葵邱之會實在生前不得以諡稱之此乃近世矯作也裴公恍然始悟立命擊碎然後舉爵盡歡而罷
杜舍人牧湖州
杜舍人再捷之後時譽益清物議人情待以仙格紫微恃才名亦頗縱聲色嘗自言有鑒裁之能聞吳興郡有長眉纖腰有類神仙者罷宛陵從事專往觀焉使君籍甚其名迎待頗厚至郡旬日繼以洪飲睨觀官妓曰善則善矣未稱所傳也覽私選曰美則美矣未愜所望也將離去使君敬請所欲曰願泛彩舟許人縱視得以寓目愚無恨焉使君甚悅擇日大具戲舟謳棹較捷之樂以鮮華誇尚得人縱觀兩岸如堵紫微則循泛肆目竟迷所得及墓將散俄於曲岸見里婦攜幼女年鄰小稔紫微曰此奇色也遽命接致彩舟欲與之語母幼惶懼如不自安紫微曰今未必去第存晚期耳遂贈羅纈一篋為質婦人辭曰他人無狀恐為所累紫微曰不然餘今西航祈典此郡汝待我十年不來而後嫁遂筆於紙盟而後別紫微到京常意霅上厥後十四載出刺湖州之郡三日即命搜訪女適人已三載有子二人矣紫微召母及嫁者詰之其夫慮為所掠攜子而往紫微謂曰且納我賄何食前言母即出留翰以示之復白曰待十年不至而後嫁之三載有子二人紫微熟視舊札俯首逾刻曰其詞也直因贈詩以導其志詩曰自是尋春去較遲不須惆悵怨芳時狂風落盡深紅色綠樹成陰子滿枝翌日遍聞於好事者
許道敏同年
貢士許道敏隨鄉薦之初獲知於時相是冬主文者將蒞事於貢院謁於相門丞相大稱其文學精臻宜在公選主文加簡揖額而去許潛知其旨則磨厲以須屈指試期大挂人口俄有張希復員外結婚於丞相奇章公之門親迎之夕辟道敏為儐贊道敏乘其喜氣縱酒飛章搖珮高談極歡而罷居無何時相敷奏不稱旨移秩他郡人情恐駭主文不敢第於甲乙爾後晦昧坎壈不復聞達繼丁家故垂二十載至柘國小兵部知舉年方擢於上科時有同年張侍郎讀一舉成事年才十九乃道敏敗於垂成之冬儐導外郎鵲橋之夕牛夫人所出也差之毫釐何啻千里
韋御史鐺怪
故山北從事韋某殿中嘗話幼年在癢序甫書雲節逮夜自學舍捧書以歸及堂寢闐其無人獨狹室有篝火烹油之所因窺之則鐺長數尺久而復低如是者三四潞豸大恐奔出於門方見其家悉於宇下營時尊之具潞豸神色慘白且告之故即眾訾之以為稚子妄語也俄頃偕入其主庖青衣就鐺蕆事仍貯嬰孩子懷抱間嬰湧身須食因誤墜於鐺中沸油浪湧青衣大叫火已及屋長幼奔救或沃以水燄則益熾蓋膏水相反也乃雜擲罌缸茵毯之類久之方滅滅後視嬰已焦爇矣闔室驚怖為之罷節廢奠青衣亦以心悸而終
鄭相國題馬嵬詩
馬嵬佛寺楊貴妃縊所邇後才士文人經過賦詠以導幽怨者不可勝紀莫不以翠翹香鈿委於塵土紅淒碧怨令人傷悲雖調苦詞清而無逃此意獨丞相滎陽公畋為鳳翔從事日題詩曰肅宗回馬楊妃死雲雨雖亡日月新終是聖明天子事景陽宮井又何人後人觀者以為真輔相之句公之篇什可以糠秕顏謝笞撻曹劉為渭南縣尉日嘗有題緱山王子晉廟詩尤為絕唱其中警策之句曰曉花珠弄蕊春茹玉生苗楚妓紅絲瑟秦郎白管簫衣從星渚浣丹就日宮燒句曲觴金洞天台嘯石橋霧垂鴉翅髮冰凍虎章腰議者以為儻遇評於精鑒當在李翰林杜工部之右
秦中子得行人書
秦川富室少年有能規利者蓋先兢慎誠信四方賓賈慕之如歸歲獲美利藏鏹巨萬一日逮夜有投書於戶者僕執以進少年啟書則蒲紙加蠟昧墨斜翰為其先考所遺者且曰汝之獲利吾之冥助也今將有禍履校滅趾故先覺耳然吾已請於陰騭矣汝及朔旦宜齋躬潔服夕於春明門外逆旅仍備縑之隨齡者三十有五櫱帕韜之候夜分則往灞水橫梁步及石岸見有黃其衣者乃置於前禮祝而進災當可免或無所遇即挈縑以歸善計家事急為竄計禍不旋踵矣少年捧書大恐闔室素服而泣專志朔旦則捨棄他事彈冠振衣宵出青門之外儼若不寐恭候夜分乃從一僕乘一馬馳往橫梁怯于無覿至則果睹一物形質恢怪蓬頭黃衣交臂束膝負柱而坐俯首以寐少年載驚載喜捧素於前祈祝設拜無敢卻顧急驅而回返轅相慶以為幸免獨有僕之司馭者疑其不直曾未逾旬銅壺始漏復有擲書者廄皂立擒之乃鄰宇集癢序導青襟者啟其緘札蒲蠟昧札如上詞曰汝災甚大曩之壽帛禍源未塞宜更以縑三十五重置河梁富室少年列狀始末訴於縣官詰問伏罪遂置枯木時故桂府李常侍叢製錦萬年訟牘數年前尚在往往為朝士取去
齊將軍義犬
禁軍大校有瑛名而齊姓者始以馳聘大承恩寵以是假御史銜至於劇憲家畜良犬四嘗畋迥廣中輒飼以粱肉其一獨填茹咽喉齒牙間以出如隱叢薄然後食罄則復至齊竊異之一日敕僕伺其所往則圯垣枯竇有母存焉老瘠疥穢吐哺以飼齋亦義者奇歎久之乃命篚牝而歸以敗茵席溫之餘餅餌飽之犬則搖尾俯首若懷感激爾後擒奸逐狡指顧如飛齊將扈獵駕前必獲豐賞逾牛牝死犬彌加勤又更律琯齊亦殂落犬嗥吠終夕呱呱不輟越月將襄事於邱隴則留四獒以禦奸盜及懸窆之夕斯犬獨舉足踣土成坳俯首叩棺見血掩土未畢犬亦致斃
真陵開山
丞相夏侯公為宣宗山陵使有司妙選陵寢雖山形外正而蘊石中頑丞相銜命以豐價募丁匠開鑿皇堂彌月不就京府兩邑隸納鍛具聯車以載轍迹相望至則鑊醯以沃之且煎且鑿役百萬丁力孜孜矻矻竟日所攻不及圅丈暨石工告畢百步夷然於柏寢之上得折釵半股其長如掌銜於頑石間匠者抉取以獻夏侯公公以園陵甫及聖情哀慕寢而不奏上古已前寧無妝牖桑海陵谷其可謂誣
鄭侍郎判司勳檢
吏部鄭侍郎薰介潔方廉以端勁自許朝右畏憚咸通初有德音云官階至朝散大夫者許追榮先世及妻以邑封至正議大夫者用勳蔭子至光祿大夫者得袞服廟祭設棨戟一日內侍省牒言弓箭庫使正議大夫內謁者監某乙請少恩例用階蔭子吏部牒司勳刺檢云大歷中魚朝恩曾有是事鄭公怒吏判其後云正議大夫誠宜蔭子內謁者監不合有男在司具以此牒自是無敢復請者後以聚食百口困於朝俸白執政以外任為請時宰以公清望耆德議假端揆出刺華州擬狀留中不出論者或以為嘗失律於宛陵上意遲於再委分閫而僕射李公亦嘗不利於鏡水何三擁朱輪於蓮華峰下哉蓋以三峰且無戎機不侔藩府止類關輔丞郎耳今者恩命不行實以剛簡為倖臣所忌
趙江陰政事
咸通初有天水趙宏者任江陰令以片言折獄著聲由是累宰劇邑皆以雪冤獲優考至於疑似晦偽之事悉能以情偽辯之時有楚州淮陰農者比莊頃以豐歲而貨殖焉其東鄰則拓腴田數百畝資鏹未滿因以莊券質於西鄰貸緡百萬契書顯驗且言來歲齎本利以贖至期果以腴田獲利首以貯財贖契先納八百緡第檢置契書期明日以殘資換券所隔信宿且恃通家因不徵納緡之籍明日齎餘鏹至遂為西鄰不認矣且無保證又乏簿籍終為所拒東鄰冤訴於縣縣為追勘無以證明邑宰謂曰誠疑爾冤其如官中所賴者券乏此以證何術理之復訴於州州不能辨東鄰不勝其憤遠聆江陰之善政訟者乃越江而南訴於趙宰越宰謂曰縣政地卑且復踰境何計奉雪東鄰則冤泣曰此地不得理則無由自滌也趙曰第止吾舍試為思之經宿召前曰吾計就矣爾果不妄否則又曰焉敢厚誣趙曰誠如是言當為置法乃召捕盜之幹事者數輩至淮曰有聚嘯而寇江者按驗已具且言有同惡相濟者在某居處名姓形狀俱以西鄰指言請械送至此先是鄰州條法唯持刃截江無得藏匿追牒至彼果擒以還然西鄰自恃無跡未甚加懼至則旅於庭下趙勵聲謂曰幸耕織自活何為寇江囚則號呼與淚隨曰稼穡之夫未嘗舟楫趙又曰辨證甚明且姓氏無差或言偽而堅則血膚取實囚則大恐叩頭見血如不勝其冤者趙又曰所盜率多金銀錦繡非農家所宜有也汝宜籍舍之產以辨之囚意稍開謂皆非所貯者且不疑東鄰之越訟也乃言有稻若干斛莊客某甲算納到者綢絹若干匹家機所出者錢若干貫東鄰贖契者銀器若干件匠某鍛成者趙宰大喜即再審其事復謂曰汝果非寇江者何為諱東鄰所贖八百緡導引訴鄰令其偶值於是慚懼灰色祈死廳前趙令桎梏往本土檢付契書然後置之於法
進士長鳴者隨計求試於春官日袖狀訴吏云某姓為筆引榜者易為單誠姓氏之僻而援毫吏得以侮易之實貽宗先之羞也主司初不諭久之方云方口尖口亦何異耶長鳴厲聲曰不然梯航所通聲化所暨文學之柄屬在明公明公倘以尖方口得以互書則台州吳兒乃呂州矣兒也主文者不能對詞場目為舉妖
李僕射方正
三峰端揆李公有居第在長安修行里有密鄰即故日南陽相也丞相早歲與之有舊及登庸權傾天下相君選妓數輩以宰府不可外館棟宇無便事者獨書閣東鄰乃李公冗舍也意欲吞之垂涎久矣且遲遲於發言忽一日謹致一函以為必遂及睹覆札大失所望又踰月召李公之吏得言者願以厚價購之或曰水竹別墅交質李公復不許又逾月乃授公之子弟官冀其稍動初意竟無迴命有王處士者知書善棋加之敏辨李公寅夕與之同處丞相密召以誠告之託其諷諭王生抃捧其旨勇於展效然以李公褊直伺良便者良久之間公遘疾生獨侍前公謂曰筋衰骨弱風氣因得乘間而入所謂空穴來風枳枸來巢也生對曰然向聆西院梟集樹杪某心憂之果致微恙院之來妖禽猶枳枸來巢矣且知齎器換緡未如鬻之以贍醫藥李公卞急揣知其意怒髮上植厲聲曰男子寒死餒死鵬而死爾其死命也先人之敝廬不忍為權貴優笑之地揮手而別自是王生及門不復再接矣
鄭少尹及第
世傳前定錄所載事類實繁其間亦有鄰委曲以成其驗者今復有前定卓異之說且非誕妄故附於此長安鼎甲之族有滎陽鄭氏嘗為愚言其先相故河中少尹諱復禮應進士舉十不中所司選困厄且甚千福寺有僧宏道者人言晝則平居夕則視事於陰府十祈叩者八九拒之蒲亞不勝其蹇躓憤惋則擇日齋沐候焉頗容接之且曰某未嘗妄洩於人今知茂才抱積薪之歎且久之不能隱忍耳勉旃進取終成美名然其事頗異不可名也蒲亞拜請其期宏道曰唯君無期須四事相就然後遂志四缺其一則復負冤如是者骨肉相繼三榜三榜之前猶梯天之難三榜之後則反掌之易也蒲亞愕眙不諭復再拜請語四事之目宏道持疑良久則曰慎勿言於人君之成名其事有四亦可以為異矣其一須是國家改元之第二年其二須是禮部侍郎再知貢舉其三須是第二人姓張其四同年須有郭八郎四者缺一則功虧一簣矣如是者賢弟姪三榜率須依此蒲亞雖大疑其言然鬱鬱不樂以為無復望也唯敬謝而退至長慶二年人有導其姓名於主文者蒲亞以其非知貢舉意甚疑之果不中第直至改元寶歷之二年新昌楊相國再司文柄蒲亞私喜其事未敢洩言來春遂登第第二人姓張名知實同年郭八郎名言揚蒲亞奇歎且久因記於小書之杪私自謂曰宏道言三榜率須如此一之已異其可至於再乎其可至於三乎次至故尚書右丞諱憲應舉太和二年頗有籍籍之譽以主文非再知舉試日果有期周之恤爾後應太和九年九舉年年敗於垂成直至改元開成之二年愚江夏伯祖再司文柄右轄私異其事明年果登上第第二人姓張名棠同年郭八郎名植又附書於小書之杪三榜雖欠其一兩榜且無小差閨門之內私相謂曰豈其然乎豈其然乎時僧宏道已不知所往矣次至故駙馬都尉諱顥應舉時譽轉洽至改元會昌二年禮部柳侍郎再司文柄都尉以狀頭及第第二人姓張名潛同年郭八郎名京三榜皆改元第二年主文再知舉第二人姓張同年有郭八郎陰騭驅駕須及於斯非兔楮可以盡述者爾後滎陽之弟姪就試如破竹之勢迎刃自解矣以其前定稍異故書
盧員外題青龍寺
盧駢員外才俊之士忽一日晏抵青龍精舍休於僧院氣淒慘如蓄甚憂者吁嗟往復於軒檻間僧問不對逮夜將整歸騎徘徊四顧促命毫硯題於南楣曰壽夭雖云命榮枯亦太偏不知雷氏劍何處更衝天題畢草草而去涉旬出官未逾月卒其詩至今在院僧逢人輒話其異
崔起居題上馬圖
