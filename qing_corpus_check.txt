秦川雄帝宅函谷壯皇居綺殿千尋起離宮百雉餘
連薨遙接漢飛觀迥淩虛雲日隱層闕風煙出綺疏
岩廊罷機務崇文聊駐輦玉匣啟龍圖金繩披鳳篆
韋編斷仍續縹帙舒還卷對此乃淹留欹案觀墳典
移步出詞林停輿欣武宴雕弓寫明月駿馬疑流電
驚雁落虛弦啼猿悲急箭閱賞誠多美於茲乃忘倦
鳴笳臨樂館眺聽歡芳節急管韻朱弦清歌凝白雪
彩鳳肅來儀玄鶴紛成列去茲鄭衛聲雅音方可悅
芳辰追逸趣禁苑信多奇橋形通漢上峰勢接雲危
煙霞交隱映花鳥自參差何如肆轍跡萬里賞瑤池
飛蓋去芳園蘭橈遊翠渚萍間日彩亂荷處香風舉
桂楫滿中川弦歌振長嶼豈必汾河曲方為歡宴所
落日雙闕昏回輿九重暮長煙散初碧皎月澄輕素
搴幌玩琴書開軒引雲霧斜漢耿層閣清風搖玉樹
歡樂難再逢芳辰良可惜玉酒泛雲罍蘭殽陳綺席
千鐘合堯禹百獸諧金石得志重寸陰忘懷輕尺璧
建章歡賞夕二八盡妖妍羅綺昭陽殿芬芳玳瑁筵
佩移星正動扇掩月初圓無勞上懸圃即此對神仙
以茲遊觀極悠然獨長想披卷覽前蹤撫躬尋既往
望古茅茨約瞻今蘭殿廣人道惡高危虛心戒盈蕩
奉天竭誠敬臨民思惠養納善察忠諫明科慎刑賞
六五誠難繼四三非易仰廣待淳化敷方嗣雲亭響
塞外悲風切交河冰已結瀚海百重波陰山千里雪
迥戍危烽火層巒引高節悠悠卷旆旌飲馬出長城
寒沙連騎跡朔吹斷邊聲胡塵清玉塞羌笛韻金鉦
絕漠干戈戢車徒振原隰都尉反龍堆將軍旋馬邑
揚麾氛霧靜紀石功名立荒裔一戎衣靈台凱歌入
執契靜三邊持衡臨萬姓玉彩輝關燭金華流日鏡
無為宇宙清有美璿璣正皎佩星連景飄衣雲結慶
戢武耀七德升文輝九功煙波澄舊碧塵火息前紅
霜野韜蓮劍關城罷月弓錢綴榆天合新城柳塞空
花銷蔥嶺雪縠盡流沙霧秋駕轉兢懷春冰彌軫慮
書絕龍庭羽烽休鳳穴戍衣宵寢二難食旰餐三懼
翦暴興先廢除凶存昔亡圓蓋歸天壤方輿入地荒
孔海池京邑雙河沼帝鄉循躬思勵己撫俗愧時康
元首佇鹽梅股肱惟輔弼羽賢崆嶺四翼聖襄城七
澆俗庶反淳替文聊就質已知隆至道共歡區宇一
條風開獻節灰律動初陽百蠻奉遐贐萬國朝未央
雖無舜禹跡幸欣天地康車軌同八表書文混四方
赫奕儼冠蓋紛綸盛服章羽旄飛馳道鐘鼓震岩廊
組練輝霞色霜戟耀朝光晨宵懷至理終愧撫遐荒
壽丘惟舊跡酆邑乃前基粵予承累聖懸弧亦在茲
弱齡逢運改提劍郁匡時指麾八荒定懷柔萬國夷
梯山咸入款駕海亦來思單于陪武帳日逐衛文䪥
端扆朝四岳無為任百司霜節明秋景輕冰結水湄
芸黃遍原隰禾穎積京畿共樂還鄉宴歡比大風詩
代馬依朔吹驚禽愁昔叢況茲承眷德懷舊感深衷
積善忻餘慶暢武悅成功垂衣天下治端拱車書同
白水巡前跡丹陵幸舊宮列筵歡故老高宴聚新豐
駐蹕撫田畯回輿訪牧童瑞氣縈丹闕祥煙散碧空
孤嶼含霜白遙山帶日紅於焉歡擊築聊以詠南風
昔年懷壯氣提戈初仗節心隨朗日高志與秋霜潔
移鋒驚電起轉戰長河決營碎落星沉陣卷橫雲裂
一揮氛沴靜再舉鯨鯢滅于茲俯舊原屬目駐華軒
沉沙無故跡減灶有殘痕浪霞穿水淨峰霧抱蓮昏
世途亟流易人事殊今昔長想眺前蹤撫躬聊自適
新豐停翠輦譙邑駐鳴笳園荒一徑斷苔古半階斜
前池消舊水昔樹發今花一朝辭此地四海遂為家
金輿巡白水玉輦駐新豐紐落藤披架花殘菊破叢
葉鋪荒草蔓流竭半池空紉佩蘭凋徑舒圭葉翦桐
昔地一蕃內今宅九圍中架海波澄鏡韜戈器反農
八表文同軌無勞歌大風
慨然撫長劍濟世豈邀名星旗紛電舉日羽肅天行
遍野屯萬騎臨原駐五營登山麾武節背水縱神兵
在昔戎戈動今來宇宙平
崤函稱地險襟帶壯兩京霜峰直臨道冰河曲繞城
古木參差影寒猿斷續聲冠蓋往來合風塵朝夕驚
高談先馬度偽曉預雞鳴棄繻懷遠志封泥負壯情
別有真人氣安知名不名
翠野駐戎軒盧龍轉征旆遙山麗如綺長流縈似帶
海氣百重樓岩松千丈蓋茲焉可遊賞何必襄城外
玄兔月初明澄輝照遼碣映雲光暫隱隔樹花如綴
魄滿桂枝圓輪虧鏡彩缺臨城卻影散帶暈重圍結
駐蹕俯九都停觀妖氛滅
碧原開霧隰綺嶺峻霞城煙峰高下翠日浪淺深明
斑紅妝蕊樹圓青壓溜荊跡岩勞傅想窺野訪莘情
巨川何以濟舟楫佇時英
韶光開令序淑氣動芳年駐輦華林側高宴柏梁前
紫庭文佩滿丹墀袞紱連九夷簉瑤席五狄列瓊筵
娛賓歌湛露廣樂奏鈞天清尊浮綠醑雅曲韻朱弦
粵余君萬國還慚撫八埏庶幾保貞固虛己厲求賢
未央初壯漢阿房昔侈秦在危猶騁麗居奢遂役人
豈如家四海日宇罄朝倫扇天裁戶舊砌地翦基新
引月擎宵桂飄雲逼曙鱗露除光炫玉霜闕映雕銀
舞接花梁燕歌迎鳥路塵鏡池波太液莊苑麗宜春
作異甘泉日停非路寢辰念勞慚逸己居曠返勞神
所欣成大廈宏材佇渭濱
楚王雲夢澤漢帝長楊宮豈若因農暇閱武出轘嵩
三驅陳銳卒七萃列材雄寒野霜氛白平原燒火紅
雕戈夏服箭羽騎綠沉弓怖獸潛幽壑驚禽散翠空
長煙晦落景灌木振嚴風所為除民瘼非是悅林叢
烈烈寒風起慘慘飛雲浮霜濃凝廣隰冰厚結清流
金鞍移上苑玉勒騁平疇旌旗四望合罝羅一面求
楚踣爭兕殪秦亡角鹿愁獸忙投密樹鴻驚起礫洲
騎斂原塵靜戈回嶺日收心非洛汭逸意在渭濱遊
禽荒非所樂撫轡更招憂
披襟眺滄海憑軾玩春芳積流橫地紀疏派引天潢
仙氣凝三嶺和風扇八荒拂潮雲布色穿浪日舒光
照岸花分彩迷雲雁斷行懷卑運深廣持滿守靈長
有形非易測無源詎可量洪濤經變野翠島屢成桑
之罘思漢帝碣石想秦皇霓裳非本意端拱且圖王
春搜馳駿骨總轡俯長河霞處流縈錦風前漾卷羅
水花翻照樹堤蘭倒插波豈必汾陰曲秋雲發棹歌
重巒俯渭水碧嶂插遙天出紅扶嶺日入翠貯岩煙
疊松朝若夜複岫闕疑全對此恬千慮無勞訪九仙
高軒曖春色邃閣媚朝光彤庭飛彩旆翠幌曜明璫
恭己臨四極垂衣馭八荒霜戟列丹陛絲竹韻長廊
穆矣熏風茂康哉帝道昌繼文遵後軌循古鑒前王
草秀故春色梅豔昔年妝巨川思欲濟終以寄舟航
憑軒俯蘭閣眺矚散靈襟綺峰含翠霧照日蕊紅林
鏤丹霞錦岫殘素雪斑岑拂浪堤垂柳嬌花鳥續吟
連甍豈一拱眾幹如千尋明非獨材力終藉棟樑深
彌懷矜樂志更懼戒盈心愧制勞居逸方規十產金
寒隨窮律變春逐鳥聲開初風飄帶柳晚雪間花梅
碧林青舊竹綠沼翠新苔芝田初雁去綺樹巧鶯來
晚霞聊自怡初晴彌可喜日晃百花色風動千林翠
池魚躍不同園鳥聲還異寄言博通者知予物外志
一朝春夏改隔夜鳥花遷陰陽深淺葉曉夕重輕煙
哢鶯猶響殿橫絲正網天佩高蘭影接綬細草紋連
碧鱗驚棹側玄燕舞簷前何必汾陽處始複有山泉
夏律昨留灰秋箭今移晷峨嵋岫初出洞庭波漸起
桂白髮幽岩菊黃開灞涘運流方可歎含毫屬微理
寒驚薊門葉秋發小山枝松陰背日轉竹影避風移
提壺菊花岸高興芙蓉池欲知涼氣早巢空燕不窺
爽氣浮丹闕秋光澹紫宮衣碎荷疏影花明菊點叢
袍輕低草露蓋側舞松風散岫飄雲葉迷路飛煙鴻
砌冷蘭凋佩閨寒樹隕桐別鶴棲琴裏離猿啼峽中
落野飛星箭弦虛半月弓芳菲夕霧起暮色滿房櫳
山亭秋色滿岩牖涼風度疏蘭尚染煙殘菊猶承露
古石衣新苔新巢封古樹曆覽情無極咫尺輪光暮
朝光浮燒野霜華淨碧空結浪冰初鏡在徑菊方叢
約嶺煙深翠分旗霞散紅抽思滋泉側飛想傅岩中
已獲千箱慶何以繼熏風
碧昏朝合霧丹卷暝韜霞結葉繁雲色凝瓊遍雪華
光樓皎若粉映幕集疑沙泛柳飛飛絮妝梅片片花
照璧台圓月飄珠箔穿露瑤潔短長階玉叢高下樹
映桐珪累白縈峰蓮抱素斷續氣將沉徘徊歲雲暮
懷珍愧隱德表瑞佇豐年蕊間飛禁苑鶴處舞伊川
儻詠幽蘭曲同歡黃竹篇
嶺銜宵月桂珠穿曉露叢蟬啼覺樹冷螢火不溫風
花生圓菊蕊荷盡戲魚通晨浦鳴飛雁夕渚集棲鴻
颯颯高天吹氛澄下熾空
崇文時駐步東觀還停輦輟膳玩三墳暉燈披五典
寒心睹肉林飛魄看沉湎縱情昏主多克己明君鮮
滅身資累惡成名由積善既承百王末戰兢隨歲轉
二儀初創象三才乃分位非惟樹司牧固亦垂文字
綿代更膺期芳圖無輟記炎漢承君道英謨纂神器
潛龍既可躍逵兔奚難致前史殫妙詞後昆沉雅思
書言揚盛跡補闕興洪志川穀猶舊途郡國開新意
梅山未覺朽谷水誰雲異車服隨名表文物因時置
鳳戟翼康衢鑾輿總柔轡清濁必能澄洪纖幸無棄
觀儀不失序遵禮方由事政宣竹律和時平玉條備
文囿雕奇彩藝門蘊深致雲飛星共流風揚月兼至
類禋遵令典壇壝資良地五勝竟無違百司誠有庇
粵予承暇景談叢引泉秘討論窮義府看核披經笥
大辨良難仰小學終先匱聞道諒知榮含毫孰忘愧
蕭條起關塞搖颺下蓬瀛拂林花亂彩響穀鳥分聲
披雲羅影散泛水織文生勞歌大風曲威加四海清
罩雲飄遠岫噴雨泛長河低飛昏嶺腹斜足灑岩阿
泫叢珠締葉起溜鏡圖波蒙柳添絲密含吹織空羅
潔野凝晨曜裝墀帶夕暉集條分樹玉拂浪影泉璣
色灑妝台粉花飄綺席衣入扇縈離匣點素皎殘機
北闕三春晚南榮九夏初黃鶯弄漸變翠林花落餘
瀑流還響穀猿啼自應虛早荷向心卷長楊就影舒
此時歡不極調軫坐相於
紅輪不暫駐烏飛豈複停岑霞漸漸落溪陰寸寸生
藿葉隨光轉葵心逐照傾晚煙含樹色棲鳥雜流聲
高軒臨碧渚飛簷迥架空餘花攢鏤檻殘柳散雕櫳
岸菊初含蕊園梨始帶紅莫慮昆山暗還共盡杯中
結伴戲方塘攜手上雕航船移分細浪風散動浮香
游鶯無定曲驚鳧有亂行蓮稀釧聲斷水廣棹歌長
棲烏還密樹泛流歸建章
華林滿芳景洛陽遍陽春朱顏含遠日翠色影長津
喬柯囀嬌鳥低枝映美人昔作園中實今來席上珍
玉衡流桂圃成蹊正可尋鶯啼密葉外蝶戲脆花心
麗景光朝彩輕霞散夕陰暫顧暉章側還眺靈山林
岸曲非千里橋斜異七星暫低逢輦度還高值浪驚
水搖文鷁動纜轉錦花縈遠近隨輪影輕重應人行
回鑾遊福地極目玩芳晨梵鐘交二響法日轉雙輪
寶刹遙承露天花近足春未佩蘭猶小無絲柳尚新
圓光低月殿碎影亂風筠對此留餘想超然離俗塵
拂霞疑電落騰虛狀寫虹屈伸煙霧裏低舉白雲中
紛披乍依迥掣曳或隨風念茲輕薄質無翅強搖空
閶闔總金鞍上林移玉輦野郊愴新別河橋非舊餞
慘日映峰沉愁雲隨蓋轉哀笳時斷續悲旌乍舒卷
望望情何極浪浪淚空泫無複昔時人芳春共誰遣
鑿門初奉律仗戰始臨戎振鱗方躍浪騁翼正淩風
未展六奇術先虧一簣功防身豈乏智殉命有餘忠
晦魄移中律凝暄起麗城罩雲朝蓋上穿露曉珠呈
笑樹花分色啼枝鳥合聲披襟歡眺望極目暢春情
秋日凝翠嶺涼吹肅離宮荷疏一蓋缺樹冷半帷空
側陣移鴻影圓花釘菊叢攄懷俗塵外高眺白雲中
斜廊連綺閣初月照宵幃塞冷鴻飛疾園秋蟬噪遲
露結林疏葉寒輕菊吐滋愁心逢此節長歎獨含悲
菊散金風起荷疏玉露圓將秋數行雁離夏幾林蟬
雲凝愁半嶺霞碎纈高天還似成都望直見峨眉前
爽氣澄蘭沼秋風動桂林露凝千片玉菊散一叢金
日岫高低影雲空點綴陰蓬瀛不可望泉石且娛心
雕宮靜龍漏綺閣宴公侯珠簾燭焰動繡柱月光浮
雲起將歌發風停與管遒瑣除任多士端扆竟何憂
